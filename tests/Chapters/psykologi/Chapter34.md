### Diskussion

De teman som under tolkningarna av de personliga berättelserna har
utkristalliserat sig som speciellt relevanta att diskutera utifrån ett vidare perspektiv
rör civilsamhällesrollen social integration, civilsamhällets betydelser för
tillhörighetsprocesser samt det samtidiga civilsamhällesdeltagandet efter
påtvingad migration.

#### Civilsamhället och den sociala integrationen

Historiskt sett har det som idag benämns civilsamhället tillskrivits en integrativ
funktion i den svenska samhället, en funktion som ofta utgår från den
medlemskapsbaserade, demokratiskt uppbyggda organisationsmodell i flera
nivåer med förmåga att samla breda befolkningslager. Folkrörelserna, som är de
organisationer som i det här sammanhanget åsyftas, anses därmed ha bidragit till
medborgerlig samhörighet lokalt, och till nationsbygget nationellt (Henriksen
m.fl., 2019a). Ambitionen här är att, utifrån de personliga berättelserna, föra en
diskussion om civilsamhällets socialt integrerande roll och att låta denna
diskussion speglas i tidigare forskning.

Social integration ses här som en flytande signifikant (Suter & Åkesson, 2020),
vilket innebär att begreppet får sitt innehåll inom det sammanhang som
avhandlingen skrivs. Detta innebär att civilsamhällets betydelser för social
integration efter påtvingad migration har beskrivits utifrån tre nivåer: individnivå,
organisationsnivå och samhällsnivå. När det gäller individnivå är utgångspunkten
de interpersonella relationer som civilsamhällesdeltagande kan innebära.
Förutsättningar för social integration skapas på individnivå därigenom i relation


till majoritetsbefolkningen, den egna gruppen i det nya livssammanhanget samt i
relation till andra personer med utländsk bakgrund. Gemensamt för dessa
dimensioner är att de kan relateras till det Harding (2012) beskriver som
civilsamhällets gemenskapsfunktion, det vill säga att människor på olika sätt möts,
exempelvis genom olika aktiviteter. Det här är dimensioner som blev synliga
framför allt i de delar av berättelserna som rör den första tiden i det nya landet.

Men även senare i berättelserna kommer denna civilsamhällesroll på individnivå
till uttryck genom civilsamhällesdeltagande som innebär att verka för ökad
inkludering av andra personer med utländsk bakgrund, vilket innebär att
migranten utgör en länk mellan dessa personer och majoritetssamhället. Genom
det längre tidsperspektivet framgår därmed hur personer med utländsk bakgrund
öppnar dörrar till det nya samhället för nyanlända, men även hur samma
brobyggarroll anammas av de som en gång var nyanlända efter ett antal år i det
nya landet. Det här tyder på det som Weng och Lee (2015) visar i en studie som
belyser migranters skäl till att ge tillbaka till den egna etniska gruppen genom
civilsamhällesdeltagande, det vill säga att när det gäller migranter med
flyktbakgrund begränsas inte denna ambition till den egna gruppen. Likt Weng
och Lee menar jag därmed att den här typen av engagemang kan motiveras av den
gemensamma erfarenheten av, om inte flyktingskap, så av att ha varit ny utan
relevanta kontakter i ett nytt land.^105

Detta är även ett sätt på vilket de berättelser som tolkas i avhandlingen bekräftar
det som Wessendorf och Phillimore (2019) pekar på, det vill säga att
förutsättningar för migranters integration i det nya landet inte skapas enbart
genom sociala nätverk som involverar migranter och, som de skriver, (den vita)
majoritetsbefolkningen. För denna process har även andra personer och sociala
nätverk betydelse, såsom nätverk och nyckelpersoner inom den egna gruppen och
andra migrantgrupper som bott olika lång tid i landet. De personliga berättelserna
tyder därmed på att det här är ett sammanhang i vilket civilsamhället kan spela en
roll genom att det är en sfär i samhället där människor kan möta även andra
personer och grupper än de som utgör deras omedelbara omgivning. I detta

(^105) Weng och Lee (2015) visar att denna ambition skiljer personer med flykterfarenhet från andra
migranter, och att samma ambition riktas mot just personer med flykterfarenhet. I den empiri som
utgör grund för den här avhandlingen framgår inte om de som denna ambition riktas mot har
flykterfarenhet eller ej.


avseende menar jag, i samstämmighet med Wessendorf och Phillimore (2019), att
integrationsprocesser bör ses som mer komplexa än så som de ofta utmålas.

Tolkningarna av de personliga berättelserna visade även att social integration kan
förstås utifrån ett organisationsperspektiv. Förutom att deltagande i
majoritetsorganisationen kan skapa förutsättningar för social integration, vilket
framgår i det föregående, tyder berättelserna på att social integration även kan
förstås utifrån migrantens organisatoriska förankring i en migrantorganisation, en
organisation som därmed utgör en plattform utifrån vilken medlemmarna
representeras gentemot och får kontakt med det omgivande samhället. I det här
sammanhanget blir det även tydligt att de typer som Forsell (2008) utifrån ett
integrationssammanhang kompletterar Vogels m.fl. (2003) idealtypiska tolkningar
av organisationer med, det vill säga konservativ kulturbevarare respektive
förändringsguide, kan finnas representerade inom en och samma
migrantorganisation.

Som tidigare nämnts i samband med de institutionella förutsättningar som följer
med den svenska politikens ambition att skapa möjligheter till självorganisering
för migranter, innebär det här i praktiken också rum som det offentliga kan
använda som verktyg för integration och som majoritetsorganisationer kan utgå
ifrån i kontakter med migrantgrupper. Civilsamhällets medierande funktion
mellan individ och stat (Henriksen m.fl., 2019c; Linde & Scaramuzzino, 2017),
blir här därmed tydlig, om än inte utifrån ett politiskt påverkansperspektiv som
denna funktion ofta beskrivs utifrån, utan utifrån perspektivet social integration.
Migrantorganisationen får här därmed rollen som länk i relation till det offentliga
(Nordfeldt, 1999). Även denna dimension av social integration framträdde med
mest tydlighet i de delar av berättelserna som rör den första tiden i det nya landet.
Men genom det längre tidsperspektivet blev den medierande funktionen mellan
stat och individ tydlig även under de senare, kronologiskt sett, delarna av
berättelserna genom att migrantorganisationen blir en väg till att påverka
gruppens villkor i samhället, men även genom att den blir en samtalspart från
myndigheters sida sett.

Det här är därmed en dimension av social integration som möjliggörs genom
individens organisatoriska förankring och som, när det gäller den enhet i vilken
den sociala integrationen äger rum, utgår från det omgivande samhället.


Integration i det nya landet är också en av de funktioner som tidigare forskning
tillskrivit migrantorganisationen, eller invandrarorganisationen som denna
organisationstyp tidigare benämnts i tidigare forskning (se till exempel Bäck, 1983;
Dahlstedt, 2003). Emami (2004) visar hur detta kan ske genom de
organisationsanpassningsprocesser som migrantorganisationer genomgår som en
följd av offentliga bidrag, det svenska föreningsbidraget och institutionaliseringen
av intern demokrati exempelvis, kan fungera som integrativa faktorer eftersom
migranten genom detta lär sig kommunicera med det omgivande samhället och
därigenom kommer i kontakt med ett vidare institutionellt sammanhang.
Liknande processer framgår även i de berättelser som utgör underlag för denna
avhandling, processer som också illustrerar hur medlemmarna tillgodogör sig
medborgerliga färdigheter som kan bidra till ett vidare deltagande i det
mottagande landet (Brettell & Reed-Danahay, 2012). I det här sammanhanget blir
det även tydligt hur kommuners medelstilldelning styr migrantorganisationen mot
kommunens integrationsmål (Kugelberg, 2009). Tidigare forskning har visat att
föreningsdeltagande kan vara en väg för migranten till politisk integration (se till
exempel Bengtsson, 2004), vilket denna undersökning styrker även när det gäller
social integration.

Det Korac (2009) inom migrationsfältet talar om som möjligheterna med de
sociala nätverk som involverar migranter och majoritetsbefolkningen, det vill säga
möjligheter att komma in i lokala sammanhang genom att dessa nätverk fungerar
som ett slags ”lexikon” i relation till såväl lokala miljöer som det vidare samhället
och kulturen i allmänhet, tycks gälla även migrantorganisationer som kan liknas
vid det Korac (2009) beskriver som sociala nätverk bestående av landsmän. Detta
tyder såväl tidigare svensk forskning, som föreliggande undersökning, på. Även
denna dimension av social integration synliggör därmed integrationens
komplexitet genom att det även i det här sammanhanget blir tydligt att integration
inte bör likställas med relationer och samverkan med endast
majoritetsbefolkningen, utan att även den egna gruppen och andra
migrantgrupper kan ha betydelse.

De olika resultat som framkommer hos Korac (2009) och i den här
undersökningen samt hos svenska forskare (Bengtsson, 2004; Bäck, 1983;
Dahlstedt, 2003; Emami, 2004) avseende betydelsen av sociala nätverk respektive
migrantorganisationer för att migranten ska komma i kontakt med det omgivande


samhället menar jag kan förstås, åtminstone delvis, utifrån den svenska
civilsamhällesmodellen med upparbetade former för organisering och samverkan
som de migrantorganisationer som här refereras till, blir införlivade i.
Migrantorganisationen, likt många andra svenska civilsamhällesorganisationer,
används av staten och det offentliga som en kanal för dialog med den aktuella
gruppen, och gruppen ges möjligheter att verka utifrån mer eller mindre explicit
styrning (jmf Trägårdh m.fl., 2013 som talar om civilsamhället i allmänhet).
Styrningen genom statliga bidrag av föreningar som definieras utifrån
medlemmarnas etniska tillhörigheter kom genom 1990-talets policyskifte från
invandrarpolitik till integrationspolitik att företrädelsevis handla om integration
(Schierup & Scarpa, 2017). Detta är dock en styrning som varierat genom åren
eftersom staten har haft att balansera två mål, dels att migranter ska kunna bevara
samhörigheten inom den egna gruppen, dels att migranter ska kunna integreras i
den övergripande medborgargemenskapen. Utifrån en diskursanalys beskriver
Borevi (2004) det här som ett spänningsförhållande mellan _etnos_ och _demos_.

Utifrån ett civilsamhällesperspektiv framstår statens ambition att skapa
möjligheter till självorganisering för migranter och synen på
civilsamhällesorganisationer som integrationsaktörer därmed som en naturlig del
av den svenska civilsamhällespolitiken. Migrantorganisationen utgör därmed
endast ett exempel på statens strukturerande makt i relation till
civilsamhällesaktörer (Trägårdh m.fl., 2013), inom ramen för en
civilsamhällespolitik som utgår från att civilsamhällesaktörer kan användas för
olika ändamål. Under 1900-talet kunde sådana ändamål handla om att skapa
legitimitet för det demokratiska systemet och att tillse att landet hade tillräckligt
med skötsamma arbetare. Idag förväntas civilsamhällesaktörer bidra med bland
annat social service och integration (Prop. 2009/10:55).

När det gäller statens ambitioner avseende integration skiljer sig det svenska
sammanhanget inte från det europeiska. Favell (2003) har utifrån den europeiska
policy-kontexten beskrivit integration som något regeringar vinnlägger sig om att
uppnå. I det svenska fallet är ett av de verktyg som staten och det offentliga
förfogar över i det här sammanhanget olika former av statligt stöd till
civilsamhällesorganisationer, det vill säga inte enbart migrantorganisationer.
Föreliggande undersökning visar bland annat hur sedan länge etablerade
civilsamhällesaktörer i form av majoritetsorganisationer såsom studieförbund kan


vara behjälpliga i migranters integrationsprocesser. En insats som även bör förstås
utifrån statens ambition med stödet till folkbildningen, det vill säga en ambition
präglad av bland annat mångfald och att nå nya grupper i samhället. Utifrån detta
utgör migranter, inte minst nyanlända, relevanta grupper för studieförbunden.
Det här kan också förstås utifrån Bucken-Knapps m.fl. (2020) resonemang
rörande arbetsmarknadsområdet, som utgår från att organisationer genom sina
organiserande praktiker antingen organiserar in eller organiserar ut migranter.
Liknande mekanismer tycks därmed stå att finna även inom civilsamhället. I det
här fallet skapas förutsättningar för denna inkluderande mekanism genom politisk
styrning, här exemplifierat i form av stöd till folkbildningen och studieförbunden.
Detta kan exemplifiera hur en del av det institutionella ramverk som möter
migranter i Sverige skapas genom politisk styrning av civilsamhällesaktörer.

Det som ofta benämns etniska organisationer utgörs dock av en mångfald av
organisationer vars verksamhet och syfte inte bestäms av den tillskrivna
organisationstypen (Bengtsson & Strömblad, 2009; Åhlund & Reichel, 2007).
Detta var ett av skälen till att jag, genom det teoretiska ramverket, hade
ambitionen att utifrån en kategorisering av olika typer av rum åtminstone göra
åtskillnad mellan rum möjliggjorda av offentliga aktörer som en följd av en
politisk satsning på organisationer som samlar migranter, och rum som
medborgarna själva formar och väljer. Föregående resonemang kring
migrantorganisationer gäller framför allt den förra typen av rum, medan den andra
typen av rum i de flesta fall utgår från organisationer som inte tycks präglas av
samma närhet till stat och det offentliga som beskrivs i det föregående. Här kan
det handla om organisationer som skapats, oftast efter en tid i det nya landet, för
ett visst ändamål antingen i relation till det ursprungliga hemlandet eller till det
nya.

Civilsamhällets betydelser för social integration efter påtvingad migration har i det
föregående beskrivits utifrån två nivåer: individnivå och organisationsnivå. Men
civilsamhällets betydelser för social integration kan även förstås utifrån
samhällsnivå, vilket i avhandlingen ses som en dimension som utgår från landet i
fråga som enhet i vilken integrationen äger rum. I det följande är ambitionen att
diskutera bland annat denna dimension utifrån den civilsamhällesroll som
utkristalliserade sig under tolkningarna av de personliga berättelserna i relation till
civilsamhällets betydelser för tillhörighetsprocesser efter påtvingad migration.


#### tillhörigheter efter påtvingad migration Civilsamhället som arena för förhandling och balansering av

#### balansering av tillhörigheter efter påtvingad migration

Inledningsvis i det här kapitlet redogjordes kort för de olika sätt som det i
avhandlingen har framkommit att civilsamhällesdeltagande relaterar till
tillhörighet. Civilsamhällesdeltagande kan exempelvis ses som uttryck för
tillhörighet i relation till det ursprungliga hemlandet, och med tiden även i relation
till det nya hemlandet. Men civilsamhällesdeltagande kan även innebära att nya
tillhörigheter skapas genom relationer till och interaktion med människor i nya
livssammanhang efter flykten. Utifrån detta konstaterades att civilsamhället är en
av de sfärer i samhället där tillhörigheter förhandlas efter påtvingad migration. I
det här avsnittet är ambitionen att föra en diskussion utifrån den civilsamhällesroll
som detta konstaterande mynnade ut i, det vill säga civilsamhället som arena för
förhandling och balansering av tillhörigheter efter påtvingad migration. Även
detta, menar jag, är en roll som bör ses som en samhällsroll, eftersom människors
förankringsprocesser efter påtvingad migration har betydelse inte bara på
individnivå, utan även på samhällsnivå, för den medborgerliga samhörigheten.

Tillhörighet ses här som ett mångfasetterat fenomen som länkar samman individ
med det omgivande samhället (May, 2013). Den dimension av social integration
som jag avslutningsvis i föregående avsnitt hänvisade hit, det vill säga en
dimension som utgår från landet i fråga som enhet, utgår alltså från vad som i
tidigare forskning beskrivits utifrån civilsamhällets kapacitet att bidra till
medborgerlig samhörighet (Henriksen m.fl., 2019a), en process som bland annat
kopplats till identitetsskapande (Selle m.fl., 2019). Här ges därmed utrymme för
individuella identitetsprocesser, vilket är processer som också blev synliga i de
personliga berättelser som utgör grund för den här avhandlingen, även om detta
resonemang förs utifrån ett tillhörighetsperspektiv.

I berättelserna framgick hur migrationsorganisationen ger utrymme för olika
tillhörigheter, såsom utifrån kön, men även tillhörighet utifrån såväl det nya som
det ursprungliga hemlandet. Migrantorganisationen har därmed beskrivits som
sammanhang där tillhörigheter förhandlas efter påtvingad migration. Men även
andra organisationer ger utrymme för individens förhandling och balansering av
tillhörigheter efter påtvingad migration, tillhörigheter som kan utgå från de båda
länderna, men även utifrån gemenskaper som sträcker sig bortom nationalstaten


såsom sådana som utgår från universella rättigheter. Detta kan exemplifiera hur
civilsamhället efter påtvingad migration kan utgöra en arena med utrymme för
flerdimensionella tillhörigheter, där tillhörighet i relation till det nya landet kan
utgöra en aspekt. Utifrån det menar jag att civilsamhället, men även enskilda
organisationer, bör ses som arenor med utrymme för såväl kontinuitet som
förändring efter påtvingad migration. Det som i det här resonemanget tecknas
som individuella tillhörighetsprocesser utgör därmed ett perspektiv på hur
civilsamhället kan utgöra en arena för förhandling och balansering av
tillhörigheter efter påtvingad migration.

Ett andra perspektiv på hur civilsamhället kan utgöra en arena för förhandling av
tillhörigheter efter påtvingad migration rör den tredje av de faktorer som jag
tidigare i det här kapitlet hänvisade till när det gäller civilsamhällets betydelser
efter påtvingad migration, förutom de möjligheter som själva deltagandet innebär
och de institutionella förutsättningarna, det vill säga det som här benämns
förutsättningarna inom civilsamhället. I det här sammanhanget står
majoritetsorganisationer, men även det vidare majoritetssamhället, i fokus.
Berättelserna illustrerar hur civilsamhället under den första tiden i det nya landet
är en arena där migrantens tillhörighetsanspråk förhandlas, vilket i det lokala
civilsamhällessammanhanget kan leda såväl till accepterande som avvisande.
Genom det längre tidsperspektivet framgår att dessa förhandlingar senare under
den period som berättelserna rör, inte resulterar i avvisande på samma explicita
vis som inledningsvis, utan snarare i vad som kan ses som ett begränsande av
tillhörighet. Migrantens tillhörighet i relation till det nya landet är alltså även något
som förhandlas i hennes omgivning (May, 2013). Det som här beskrivs som
avvisande och begränsningar av migranters tillhörighetsanspråk avspeglar även
det Dahlstedt (2009), Mulinari och Neergaard (2004; 2005) och Osman (2005)
visat när det gäller de exkluderande sociala praktiker som utrikesfödda kan möta
inom det svenska civilsamhället.

Genom att betrakta migrantens tillhörighet som något som förhandlas i hennes
omgivning, framgår därmed att migrantens tillhörighetsanspråk i det nya landet
kan såväl accepteras, som begränsas och avvisas, på civilsamhällesarenan. Denna
tvetydliga bild framgår även i Kugelbergs (2007; se även Dahlstedt, 2002) studie
utifrån utrikesföddas beskrivningar av partipolitiskt deltagande i Sverige.
Berättelserna som utgör grund för den här avhandlingen stärker därmed det


Kugelberg visar, även om det här rör sig om deltagande som inkluderar politiskt
deltagande och annat civilsamhällesdeltagande; att som utrikes född vara aktiv i
civilsamhället kan innebära att både ha handlingsutrymme och att möta motstånd
på grund av sitt ursprung. I likhet med i Kugelbergs studie framgår även här att
motstånd på grund av ursprung inte är begränsat till den första tiden i det nya
landet, utan att det även rör deltagande efter många år. Denna tvetydiga bild
bekräftar även det som politiska teoretiker har pekat på när det gäller
civilsamhället, att samtidigt som civilsamhället kan driva på politiken för
förändringar i samhället, kan det i sig självt utgöra ett sammanhang som förstärker
och även producerar exkludering och ojämlikhet (Chambers, 2002; Phillips, 2002;
Walzer, 2002).

De personliga berättelserna tyder även på att kvinnor kan möta motstånd inte
enbart på grund av sitt ursprung, utan även som kvinnor. Även detta speglar det
Kugelberg (2007) talar om utifrån att motstånd och vad hon beskriver som
utestängningsmekanismer, finns närvarande i kvinnors berättelser om
partipolitiskt engagemang, medan det inte gör det på samma sätt i mäns berättelser
på samma tema.

Den tvetydiga bild som såväl delar av tidigare forskning som den här
undersökningen tyder på, det vill säga att civilsamhällesdeltagande, såsom
exempelvis politiskt engagemang, för migranter kan innebära såväl
handlingsutrymme som att behöva möta exkluderande sociala praktiker, menar
jag även kan förstås utifrån ett resonemang som förs inom
civilsamhällesforskningen kring den kombination av faktorer som kan förklara
det höga civilsamhällesdeltagandet i Skandinavien. Förutom institutionella
faktorer som reglerar och möjliggör civilsamhällesdeltagande, pekar Henriksen
m.fl. (2019c) på mekanismer kopplade till tillgång och efterfrågan på ideellt
arbetande personer. Tillgång beskrivs som en kulturellt överförd förmåga i
befolkningen till självorganisering, medan efterfråga syftar på de behov som
civilsamhällets organisationer har av ideellt arbetande personer. Utifrån ett
migrationsperspektiv blir båda dessa antaganden intressanta att diskutera, men här
riktas fokus mot frågan om civilsamhällesorganisationers efterfråga på ideellt
arbetande personer.


Det här är ett område som belysts i tidigare forskning, även om det inte
formulerats just som en fråga om organisationers efterfråga på ideellt arbetande
människor. Såväl utifrån den fackliga rörelsen som idrottsrörelsen har studier med
fokus på migranters deltagande visat att den grupp som i lägst grad innehar
fackliga förtroendeuppdrag (Bengtsson, 2004), respektive erbjuds ledar-
/tränarutbildning (Riksidrottsförbundet, 2010), också är den grupp som i högst
utsträckning kunde tänka sig att ta sådana uppdrag eller gå en sådan utbildning,
om de tillfrågades. I båda fallen rör det sig om gruppen tjejer/kvinnor med
utländsk bakgrund. I föregående avsnitt refererade jag till Bucken-Knapps m.fl.
(2020) resonemang om betydelsen av organisationers organiserande praktiker för
migranters tillträde till arbetsmarknaden, och jag menade då att det går att dra en
parallell till hur migranter kan organiseras in i civilsamhället, och därigenom i
samhället, genom en politik som styr civilsamhällets aktörer mot att verka för
social inkludering. Organisationer, menar Bucken-Knapp m.fl. vidare, fortfarande
avseende arbetsmarknaden, ”definierar” genom olika organiserande praktiker
vilket (mänskligt) kapital som är relevant och vem som ses som anställningsbar.
Utifrån ett civilsamhällesperspektiv menar jag att Bengtssons (2004) och
Riksidrottsförbundets (2010) studier exemplifierar hur majoritetsorganisationer
organiserar ut personer med utländsk bakgrund genom att inte efterfråga dem
som ideell arbetande, eller som i fallet med de unga idrottsledarna, inte efterfråga
dem som ideellt arbetande att satsa på inför framtiden genom
kompetensutveckling. Organisationers praktiker kan här därmed ses som
mekanismer för exkludering, i stället för inkludering, av personer med utländsk
bakgrund, vilket illustrerar hur sådana mekanismer kan verka på organisationsnivå
även i civilsamhället.

I de personliga berättelser som utgör grund för avhandlingen blir den
exkluderande mekanismen på organisationsnivå som Bengtssons (2004) och
Riksidrottsförbundets (2010) studier illustrerar, synliggjord i
organisationsföreträdares berättelser om hur de migrantorganisationer de
företräder, religiösa såväl som sekulära, enligt dem, inte värdesätts lika högt som
majoritetsorganisationer och att de därmed inte ges samma möjligheter att verka.
Jag har tolkat organisationsföreträdarnas berättelser som att de upplever att de
inte tas i anspråk i ett bredare samhällsperspektiv och i relation till det offentliga
Sverige, vilket utifrån Mays (2013) resonemang om tillhörighet som en kollektiv


förhandlad förståelse av vem eller vilka som hör till i ett givet sammanhang,
tolkats som ett begränsande av migranternas tillhörighetsanspråk. Även det här
tyder på att migranters tillhörighetsanspråk förhandlas i hennes omgivning, inte
bara under den första tiden i det nya landet, utan även senare. Tolkningarna av de
personliga berättelserna tyder även på att omgivningens förhandling av
migrantens tillhörighetsanspråk fortsätter även efter det att migranten själv är klar
över sina tillhörigheter och exempelvis har politiska förtroendeuppdrag, vilket har
beskrivits som ett av de mer manifesta uttryck för tillhörighet i det nya hemlandet
(Likić-Brborić & Bennich-Björkman, 2016). Kugelberg (2007) talar i studien om
utrikesföddas partipolitiska deltagande i Sverige om det som här diskuterats som
situationer när andra bevakar gränserna för vilka som hör till och vilka som är
utanför.

Men de personliga berättelserna illustrerar även att civilsamhället är en arena på
vilken migrantens tillhörighetsanspråk ofta också accepteras. En mekanism för
inkludering som blev tydlig i det här sammanhanget har av civilsamhällesforskare
beskrivits utifrån antagandet om det kumulativa medborgarskapet (Jeppsson
Grassman & Svedberg, 2007), ett antagande som utgår från att personer som är
engagerade med tiden blir än mer engagerade och att olika former av medborgligt
engagemang överlappar varandra. De personliga berättelserna tyder på att detta
är en mekanism som verkar även för migranter med flyktbakgrund, och att det är
en mekanism som inte begränsas till migrantsammanhang i det nya hemlandet,
utan som kan verka även bredare. Det här för oss över till temat för följande
avsnitt, det samtidiga civilsamhällesdeltagandet.

#### De samtidiga medborgarskapens praktik

I föregående avsnitt ges två perspektiv på hur civilsamhället fungerar som arena
för förhandling och balansering av tillhörigheter efter påtvingad migration, ett
med fokus på individens förhandling och balansering av tillhörigheter och ett
andra perspektiv med fokus på hur migrantens tillhörighetsanspråk i det nya
hemlandet förhandlas i hennes omgivning. I det här avsnittet är ambitionen att
fortsätta diskussionen om denna civilsamhällesroll, men nu utifrån fokus på
människors balansering av olika tillhörigheter. Diskussionen förs utifrån ett
medborgarskapsperspektiv och utgår från den samtidighet som jag menar att de
personliga berättelserna, i olika grad, är präglade av.


Civilsamhällesdeltagande ses i avhandlingen som en central del av
medborgarskapets praktik (Jeppsson Grassman & Svedberg, 1999; Somers, 2008).
Det här är en form av deltagande som även har beskrivits som ett sätt att utöva
det substantiella medborgarskapet (Lister, 1997a; Schierup & Ålund, 2016).
Civilsamhällesdeltagandet som i avhandlingen står i fokus kan därmed betraktas
som olika sätt att ge det formella medborgarskapet substans. Men de personliga
berättelserna handlar även om medborgarskapspraktiker oberoende av formellt
medborgarskap.

Tidigt i berättelserna, kronologiskt sett, framgår hur civilsamhällesarenan blir en
arena med betydelse för migranternas navigering av det nya landet, inte minst
genom migrantorganisationen där kunskap och erfarenheter samlas och delas
med syfte att ge förutsättningar för medlemmarna i det nya landet. Dessa
förberedelser illustrerar hur fokus tidigt riktas mot det nya landet. Korac-
Sanderson (2016) har i relation till migranters integrationsprocesser i det
mottagande landet beskrivit det substantiella medborgarskapet som något som
migranter förvärvar genom sociala processer, och därigenom pekat på att det
substantiella medborgarskapet kan utövas långt före det att formellt
medborgarskap erhållits. Utifrån ett sådant resonemang tyder berättelserna på att
civilsamhällesarenan är en av de sfärer i samhället där sociala processer kan äga
rum som innebär att migranten förbereder sig för livet i det nya landet men även
kan pröva tillhörigheten till det nya landet. Det här, menar jag, är processer som
kan bidra till att även det nya landet blir ett hemland för migranten. Parallellt med
detta kan deltagande i migrantorganisationen ses som medborgarskapspraktiker i
relation till det land som lämnades med flykten. Mot bakgrund av detta
resonemang framträder civilsamhällesarenan, förutom som en arena där
tillhörigheter kan förhandlas och balanseras, även som en arena där migranter
tidigt kan agera som medborgare (Lister, 1997a, b) i relation såväl till det
ursprungliga hemlandet, som till det nya. Civilsamhället är därmed en arena där
de samtidiga medborgarskapens praktik tidigt kan få utrymme efter påtvingad
migration.

De samtidiga medborgarskapens praktik kommer även till uttryck på
civilsamhällesarenan genom att civilsamhällesdeltagande, förutom att relatera till
det ursprungliga hemlandet och det nya hemlandet, även är en praktik som utgår
från en vidare idé om tillhörighet och rättigheter än den förankrad i en specifik


nationalstat. Inte heller det transnationella civilsamhällesdeltagandet, som jag nu
talar om, kräver formellt medborgarskap, utan tillhörighet kan här snarare förstås
som individens val, precis som inledningsvis i det nya landet innan formellt
medborgarskap är möjligt. Även det transnationella civilsamhällesdeltagandet ger
därmed ett perspektiv på hur civilsamhället kan utgöra en arena där tillhörigheter
kan balanseras efter påtvingad migration.

Samtidigheten som de personliga berättelserna i olika grad och under olika
perioder är präglade av kommer även till uttryck i den typologi över individuella
strategier för förankring som utarbetats utifrån de personliga berättelserna. De tre
typer som framträder i berättelserna är en strategi för förankring i det ursprungliga
hemlandet, en strategi för förankring i det nya hemlandet samt en strategi för en
samtidig förankring i både det ursprungliga och det nya hemlandet. Som
benämningen antyder är det genom den senare förankringsstrategin som de
samtidiga medborgarskapens praktik kommer till uttryck.

Den samtidiga förankringsstrategin kommer till uttryck genom två varianter med
just det gemensamt att deltagandet innebär förankring såväl i det nya som i det
ursprungliga hemlandet och att migranterna därigenom kan agera som
medborgare i båda sammanhangen. Det här civilsamhällesdeltagandet skulle
kunna ses som ett sätt att foga samman en livsvärld som sträcker sig över
(åtminstone) två länder, för att låna ett uttryck från Kugelberg (2007).

Medan den ena varianten innebär att samtidigheten kommer till uttryck inom ett
och samma organisatoriska sammanhang, innebär den andra varianten att
samtidigheten kommer till uttryck i olika organisatoriska sammanhang. Den
senare varianten kan därmed sägas spegla det kumulativa medborgarskapet,
genom att den rymmer olika former av deltagande i olika sammanhang (Jeppsson
Grassman & Svedberg, 2007). Genom deltagande i migrantorganisationer sker
förankring i det ursprungliga hemlandet och genom deltagande i
majoritetsorganisationer och migrantorganisationer sker förankring i det nya
hemlandet. Deltagandet i olika sammanhang styrs här av förändrade behov,
intressen och ambitioner.

Den andra varianten går att likna vid deltagande i den traditionella folkrörelsen,
vilken har beskrivits som en organisation som ofta fyller/fyllde en rad olika
funktioner i samhället och för individen (Harding, 2012). I stället för att


medlemmarna byter organisation när behov, intresse och ambitioner skiftar under
de 25 åren, skapas utrymme för nytt inom samma migrantorganisation. Det rör
sig här om en organisation som ofta utgör en länk mellan medlemmarna och det
offentliga samt om ett deltagande som kan ses som livslångt, vilket är aspekter
som även de kan liknas vid den traditionella folkrörelsen. Likt inom den
traditionella folkrörelsen är även det här en organisation som ofta också är
verksam internationellt, med den skillnaden att för migranterna är det ett sätt att
agera som medborgare i det ursprungliga hemlandet.

När det gäller de båda andra strategierna för förankring är de inte präglade av de
samtidiga medborgarskapens praktik såsom det kan komma till uttryck i
civilsamhället efter påtvingad migration. Men om tolkningsfönstret vidgas något
utanför civilsamhällesarenan, vilket blev möjligt genom de personliga
berättelserna eftersom de även rör andra delar av intervjupersonernas liv än
civilsamhällesdeltagande, blir de samtidiga medborgarskapens praktik synlig även
i de berättelser som representerar strategin för förankring i det ursprungliga
hemlandet. Samtidigheten tar här dock andra former, genom att den uttrycks även
utanför civilsamhällesarenan, såsom exempelvis genom valdeltagande och
etablering på arbetsmarknaden i det nya hemlandet. Därmed styrker de berättelser
som i den här avhandlingen representerar strategin för förankring i det
ursprungliga hemlandet det Snel m.fl. (2006) kommer fram till utifrån den
nederländska kontexten, det vill säga att civilsamhällesdeltagande riktat till det
ursprungliga hemlandet inte utgör hinder för migranters integration.

En liknande samtidighet framkom inte i de berättelser som representerar strategin
för förankring i det nya hemlandet. I flera av dessa talas det inte mycket om
Bosnien och Hercegovina av idag, och om det gör det så handlar det om hur
landet har förändrats efter kriget och om hur medborgare som inte längre bor där
inte bör delta i beslut som rör landet. Det är dock möjligt att en samtidighet, likt
den som framträder i de berättelser som representerar förankringsstrategin i
relation till det ursprungliga hemlandet, skulle fått mer utrymme i en intervju som
inte lika tydligt formulerades utifrån ett intresse för civilsamhällesdeltagande.


