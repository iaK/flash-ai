### Sammanfattning

Ambitionen i det här kapitlet är att utifrån de delar av berättelserna som rör
civilsamhällesdeltagande med fokus på det ursprungliga hemlandet besvara de
frågeställningar som rör hur deltagande och tillhörighet kommer till uttryck i
människors berättelser om civilsamhällesdeltagande i ett längre tidsperspektiv
efter påtvingad migration samt hur förutsättningar skapas inom civilsamhället för
deltagande- och tillhörighetsprocesser efter påtvingad migration.

Deltagande i relation till det ursprungliga hemlandet kan förstås utifrån olika
samhällsroller som civilsamhället tillskrivits i tidigare forskning, såsom
civilsamhällets demokratiska roll och civilsamhällets deltagande i kollektiv
problemlösning. Det här är deltagande genom vilket migranterna efter flykten åter
sätter sig i relation till det samhälle de tillhör, men inte längre lever i, och den
nation de är medborgare i. Det är ett deltagande som därmed kan ses som ett
uttryck för tillhörighet i relation till det ursprungliga hemlandet.
Civilsamhällesdeltagande kan, i det här sammanhanget, både motiveras av
tillhörighet, men kan även vara ett sätt att, genom de relationer med landsmän i
det ursprungliga hemlandet som kommer med deltagandet, också skapa
förutsättningar för att stärka tillhörigheten i relation till det ursprungliga
hemlandet.

Men civilsamhällesdeltagande i relation till det ursprungliga hemlandet kan även
förstås utifrån civilsamhällesrollen social integration. I det här sammanhanget
skapas förutsättningar för social integration utifrån två olika dimensioner, dels i
relation till majoritetsbefolkningen, dels landsmän i det nya livssammanhanget.
Samtidigt som civilsamhällesdeltagande i relation till det ursprungliga hemlandet
kan ses som ett uttryck för tillhörighet sett utifrån etnicitet och nation efter
påtvingad migration, kan detta deltagande därmed även ge förutsättningar för att
nya tillhörigheter skapas, tillhörigheter med utgångspunkt i relationer till och
interaktion med människor i nya livssammanhang i det nya landet.


Avhandlingens andra frågeställning rör hur förutsättningar skapas inom
civilsamhället för deltagande- och tillhörighetsprocesser efter påtvingad
migration. I det sammanhang som berörs i det här kapitlet framstår alla de tre
typer av rum jag tidigare introducerat som betydelsefulla: skapade rum, det vill
säga rum som de aktiva själva formar och väljer, öppna/skapade rum i form av
migrantorganisationer som möjliggörs av det offentliga men som därefter görs till
de aktivas egna där deras behov och önskemål styr, samt öppna rum som
majoritetsorganisationer bjuder in till.

Betydelsen av dessa rum varierar dock under den period som undersöks i
avhandlingen. Under den första tiden i det nya landet skapas förutsättningar för
deltagande- och tillhörighetsprocesser i relation till det ursprungliga hemlandet
inom samtliga tre typer av civilsamhällesrum. Senare under den studerade
perioden skapas förutsättningar för civilsamhällets demokratiska roll uteslutande
i skapade rum som de aktiva själva formar och väljer. Genom dessa rum, samt
öppna/skapade rum i form av migrantorganisationer som möjliggörs av det
offentliga, skapas förutsättningar för civilsamhällesrollerna deltagande i kollektiv
problemlösning och social integration även efter den första tiden i det nya landet.

I det här kapitlet har fokus riktats mot civilsamhällesdeltagande som innebär att
migranterna, från det nya hemlandet, sätter sig i relation till det land de lämnade i
och med flykten. I följande kapitel kommer blicken riktas mot
civilsamhällesdeltagande med fokus i det nya hemlandet.


## 6. Med fokus i det nya hemlandet

Det här kapitlet handlar om civilsamhällesdeltagande med fokus i det nya
hemlandet. Liksom i föregående kapitel är ambitionen här tudelad. I den första
delen av kapitlet kommer den empiri som valts ut för att besvara avhandlingens
båda första frågeställningar i relation till det nya hemlandet att presenteras. Även
i detta kapitel står intervjupersonernas berättelser i fokus, från ankomsten till det
nya landet till tiden för intervjun. I kapitlets andra del är ambitionen att besvara
samma frågeställningar, det vill säga hur deltagande och tillhörighet kommer till
uttryck i människors berättelser om civilsamhällesdeltagande i ett längre
tidsperspektiv efter påtvingad migration samt hur förutsättningar skapas inom
civilsamhället för deltagande- och tillhörighetsprocesser efter påtvingad
migration. Det innebär ett resonemang som även här förs utifrån civilsamhällets
roller och rum för medborgerligt deltagande, samt tillhörighet. Kapitlet avslutas
med en sammanfattning.

