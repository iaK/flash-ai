### Studiens tillvägagångssätt

I det föregående framgår att berättelser här ses som kontextberoende, vilket
innebär att de påverkas av de sociala sammanhang i vilka de tar form. En
berättelse skapas därmed inte enbart genom att en person berättar, utan forskaren
påverkar berättelsen såväl under intervjusituationen och analys- och
tolkningsprocessen som genom framställningen av resultatet. Därmed är en
berättelse en produkt skapad av både intervjupersonen och forskaren (Mishler,
1997). En sådan syn på berättelser kräver ett reflexivt förhållningssätt från
forskarens sida.

I den del av kapitlet som återstår är ambitionen att ett sådant förhållningssätt ska
följa redogörelsen av studiens genomförande från urval och intervjusituation till
analys- och tolkningsprocess samt framställning, men även genom resonemanget
kring etiska överväganden samt studiens räckvidd och begränsningar ur ett

(^64) Förutom _thematic analysis_ talar om Riessman (2008) om _structural analysis_ , _dialogical analysis_ och _visual
analysis_ som olika narrativa metoder.


metodologiskt perspektiv. En av de utgångspunkter för ett reflexivt resonemang
som kommer göra sig påmind i olika delar av kapitlet är min arbetslivsbakgrund.

Intresset för hur det är att som utrikes född komma in och bli en del av det
svenska civilsamhället föddes under mina år som anställd på studieförbundet
Nykterhetsrörelsens bildningsverksamhet (NBV). För NBV, precis som för flera
andra svenska studieförbund, är kontakter med utrikesfödda som är engagerade i
civilsamhället vardag. När det gäller den bosniska gruppen i Sverige har NBV
sedan 1990-talet haft samarbete med olika organisationer, ett samarbete som
bland annat lett till att flera bosniska organisationer idag utgör en del av
studieförbundets ledning. Dessa organisationers väg in i förbundsledningen
kunde jag som anställd på NBV:s förbundskansli följa på håll. Under årens lopp
har jag även haft flera kollegor med rötter i forna Jugoslavien, vilket gjort att jag
även haft förmånen att få ta del av deras personliga berättelser.

Den här arbetslivsbakgrunden påverkar på olika sätt det Gilje och Grimen (2007)
benämner forskarens förståelsehorisont, det vill säga kunskaper, erfarenheter,
förförståelse och fördomar som forskaren bär med sig in i läsningen och
tolkningen av texter. En forskarens förståelsehorisont påverkar inte bara läsning
och tolkning av texter, utan även hur en studie kan utformas och genomföras. I
det här fallet är syfte och forskningsfråga präglade av den nyfikenhet som följer
av att ha mött personer som skapat sig en plats i det svenska civilsamhället, men
även det svenska samhället. Men även av att jag har hört berättas om situationer
som inte varit enkla att hantera för de berörda, där de mött hinder antingen i
konkret eller i mer subtil form. Den här inblicken kombinerad med vetskapen om
att utrikesfödda i mindre utsträckning är aktiva inom civilsamhället (Myrberg,
2004; för översikt, se Kings, 2013) och att deltagandet kan se annorlunda ut i
gruppen utrikesfödda jämfört med inrikes födda (Myrberg, 2004), bidrar till att
syfte och forskningsfråga formuleras som de gör, men även till att jag intresserar
mig för såväl möjligheter som hinder för deltagande (det här utvecklas vidare i
avsnittet _Intervjuer som metod_ ).

Genom åren har jag även fått med mig en kritisk blick bland annat gentemot det
sedan länge etablerade svenska civilsamhället. För mig som statsvetare ligger ett
maktperspektiv sällan långt borta. Åren som anställd inom
civilsamhällesorganisationer har gett inblick i regelverk, praxis och tillhörande


utmaningar i organisationsvärlden, framför allt den svenska men till viss del även
internationellt. För att som anställd förstå det jag såg använde jag mig med tiden
alltmer av forskning. Förutom att jag efter ett antal år i arbetslivet tog en master i
organisationsstudier läste jag bland annat forskningsrapporter om utrikesfödda i
folkbildning och andra civilsamhällessammanhang. I flera sådana studier
synliggörs hur migranter och migrantorganisationer kan stå inför utmaningar
kopplade till sedan länge etablerade strukturer inom civilsamhället. Att så kan vara
fallet är därmed ett perspektiv jag har med mig i min egen forskning. Det här
kritiska perspektivet har även bidragit till min nyfikenhet på hur migranter agerar
i denna miljö, vilket ligger till grund för avhandlingens aktörsfokus. Mot den här
bakgrunden sökte och läste jag därmed litteratur under forskarutbildningen, vilket
påverkar avhandlingens ramverk.

Valet av aktörsfokus utgår även från konstaterandet att utrikesfödda sällan har
format berättelser om det svenska civilsamhället. Därmed inte sagt att ambitionen
med avhandlingen är att ge röst åt migranter. Mitt förhållningssätt utgår snarare
från Squire m.fl. (2014) som menar att det i stället är människor som ger sina
röster åt forskningen. Jag menar att den här gruppens röster och perspektiv kan
berika och nyansera berättelserna om det svenska civilsamhället.

#### Det empiriska materialet

I det här avsnittet utvecklas de överväganden och val som jag gjorde kopplat till
den grupp som urvalet utgår ifrån, själva urvalsprocessen samt
intervjupersonernas bakgrund. Jag resonerar även om överförbarhet av resultat.

Den grupp som intresset här riktas mot är migranter med flyktbakgrund som är
bosatta i Sverige och engagerade, som nyanlända och/eller senare, i civilsamhället.
Personer med sådana erfarenheter går att hitta på flera olika sätt, och här utgår
urvalet från den grupp av bosnier som kom till Sverige på 1990-talet som en följd
av kriget på Balkan. Det finns flera skäl till valet av denna migrantgrupp.
Tidsmässigt medger den här gruppens berättelser avstånd till de livshändelser som
studeras, ett avstånd som ger intervjupersonen möjlighet till reflektion. Genom
detta val uppfylls därmed det metodologiska kriteriet för vad som inom narrativ
metod kallas _big stories_ (Freeman, 2006).


Ett andra skäl till valet av den bosniska flyktinggruppen är att det är en grupp som
beskrivits ha en stark kapacitet när det gäller integration (Likić-Brborić &
Bennich-Björkman, 2016). Beslutet att utgå från den flyktinggrupp som ofta
beskrivs som den mest sannolika när det kommer till integration bygger på
antagandet att det är en av de grupper som i stor utsträckning har använt sig av
det svenska institutionella ramverket (se kapitel 1, _Den institutionella kontexten_ ) för
att hitta former för deltagande på civilsamhällesarenan och i samhället. Mot denna
bakgrund är förhoppningen att avhandlingen ska kunna synliggöra förutsättningar
för deltagande även mer generellt, det vill säga även i förhållande till andra grupper
av migranter. Denna ambition avspeglas i avhandlingens syfte: att ge kunskap om
civilsamhällets betydelser för medborgarskap efter påtvingad migration. Därmed
eftersträvas en möjlighet till överförbarhet ( _transferability_ ) av resultaten (Lincoln &
Guba, 1986). Detta ska vi återkomma till i det avsnitt i det här kapitlet som rör
tolkningsprocessen.

Ett tredje skäl till valet av denna migrantgrupp är att mitt professionella nätverk
omfattar personer med rötter i det som idag är Bosnien och Hercegovina. Detta
kontaktnät antogs skapa goda förutsättningar för att komma i kontakt med
relevanta intervjupersoner.

Enligt Riessman (2008) är målet med narrativa intervjuer att generera detaljerade
redogörelser av det studerade fenomenet, snarare än korta svar eller allmänna
uttalanden. Forskaren är därmed beroende av personer som är villiga att delta och
med förmåga att med erfarenhet illustrera de aktuella frågorna. Utifrån detta har
vissa kriterier beaktats. För det första är de personer som har intervjuats personer
med flyktbakgrund som är engagerade i civilsamhället. Vidare har ett
ålderskriterium beaktats då intervjupersonerna behövde ha personlig erfarenhet
av migration och de förankringsprocesser som följer på en flykt, detta utifrån
antagandet att kulturella och sociala referensramar förändras på grund av flykten
(Politis, 2005). De personer som intervjuades var vuxna, mellan 20 och 45 år, vid
ankomsten till Sverige.

De båda kriterier som hittills redogjorts för är kriterier som forskaren kan påverka.
Men i en studie med ett ämne som i det här fallet finns även förhållanden som
kan vara svåra för forskaren att påverka, men som ändå är relevanta att ta i
beaktande. Det kan exemplifieras av en av intervjupersonerna som under


intervjun menade att det i relation till krigsupplevelser finns två typer av
människor, en som har svårt att prata om upplevelserna, och en annan som tycker
det är viktigt att prata om det och kanske på det sättet också bearbetar sina
upplevelser. Läsaren bör vara medveten om att de personer som deltar i studien
kan förmodas tillhöra den senare typen, personer som tillhör den förra typen kan
antas välja att inte delta i en studie som denna.

I sökandet efter personer som möter de båda kriterier som beskrivits i det
föregående användes en ändamålsenlig urvalsstrategi (Creswell & Poth, 2018). Vid
tillämpning av en sådan strategi finns det tre överväganden att göra: den specifika
typen av urvalsstrategi, vilka som ska intervjuas och storleken på urvalet. När det
gäller det första övervägandet, det vill säga den specifika urvalsstrategin, användes
ett strategiskt urval inspirerat av Politis (2005) kategorisering av "aktivt deltagande
migranter".^65 Denna kategorisering innebär att migranterna är engagerade i olika
samhällsfrågor exempelvis genom engagemang i politiska partier, lokala grupper,
föräldraföreningar eller migrantlobbyorganisationer, och/eller att de organiserar
solidaritets- och självhjälp, exempelvis genom att inneha ledande funktioner i
religiösa samfund, etniska föreningar eller informella självhjälpsnätverk. Min
ambition var vidare att inkludera personer som var engagerade i olika
organisatoriska miljöer i civilsamhället.

Ett andra övervägandet i urvalsprocessen rör vilka personer som ska intervjuas.
Som redan framgått togs hänsyn till ålder, men även i viss mån till kön och
geografi. När det gäller kön är majoriteten av bosnierna i mitt professionella
nätverk kvinnor, ett mönster som också återspeglades i den grupp av
intervjupersoner som olika personer föreslog. Föreslagna intervjupersoner
kontaktades dock inte per automatik, detta på grund av anonymitetsskäl (se
avsnittet _Etiska överväganden_ ). Vid bedömningen av vilka av de föreslagna
personerna som skulle kontaktas togs därmed hänsyn till kön för att balansera
gruppen, men även geografi genom att jag hade en ambition att intervjua även
personer som bodde utanför de tre svenska storstäderna.

Intervjuerna genomfördes i två faser. Som redan nämnts utgick jag inledningsvis
från mitt professionella nätverk, och i den första intervjufasen intervjuades

(^65) Politis (2005) använder begreppet _actively participating immigrants._


personer med erfarenhet av formella ledarroller i bosniska eller transetniska
organisationer på nationell eller regional nivå. Detta innebar även att berättelserna
kunde kontextualiseras (Czarniawska, 2014; Riessman, 2008; Squire, 2013), det vill
säga att de här intervjuerna ledde till en breddning av min förståelse för såväl
flykterfarenheter som det bosniska organisationslandskapet i Sverige.

Genom att utgå från mitt professionella nätverk var jag även övertygad om att de
som intervjuades skulle uppfylla ovan nämnda kriterier, det vill säga vara personer
med vilja att delta och med förmåga att berätta om det aktuella ämnet. Jag förlitade
mig även på att intervjupersonerna i denna första fas skulle bidra i den andra fasen
av urvalsprocessen, en fas som bland annat bygger på intervjupersonernas
nätverk. Med ambitionen att nå bredare än mitt eget nätverk samt utanför mina
professionella kontakters nätverk, tog jag även kontakter med möjliga
intervjupersoner via andra bosniska och transetniska organisationer än de i nära
samarbete med det studieförbund där jag är anställd. En av de kontaktade
organisationerna valde även att söka efter intervjupersoner genom
organisationens sociala medier-kanaler.

I den andra intervjufasen lades mindre fokus på personer engagerade på nationell
nivå och med erfarenhet av formella ledarroller. Här intervjuades därmed även
personer med erfarenhet av ledarroller på lokal nivå och utan erfarenhet från
styrelser, men som fortfarande faller inom Politis (2005) kategorisering av "aktivt
deltagande migranter" som hänvisats till i det föregående. Personerna ombads att
delta i studien genom en skriftlig intervjuförfrågan, där bland annat syftet med
studien beskrevs.^66

Som framgår i beskrivningen av urvalet prioriterades intervjupersoner med olika
typer av ledarskapsfunktioner. Det är möjligt att det empiriska materialet hade fått
en annan bredd med ett bredare urval, vilket även skulle kunna inneburit att
resultatet hade sett annorlunda ut. Det faktum att flera av personerna under delar
av den studerade perioden även varit engagerade som medlemmar utan
ledarskapsfunktioner talar dock emot att det med nödvändighet behöver vara så.
Det längre tidsperspektiv har inneburit att olika funktioner och roller som de
intervjuade har haft har kunnat ringas in.

(^66) Se Bilaga 4 _Information till intervjuperson_ och Bilaga 5 _Samtyckesformulär_.


Så småningom aktualiserades även det tredje övervägandet i vad som beskrivits
som en ändamålsenlig urvalsstrategi av Creswell och Poth (2018), det vill säga
frågan om urvalets storlek. I en narrativ studie som denna är alla berättelser unika,
men trots det kan det vid en viss tidpunkt bli tydligt att fler intervjuer inte
nödvändigtvis ger mer kunskap (Kvale & Brinkmann, 2009). Jag gjorde
bedömningen att så var fallet efter 19 intervjuer då dessa intervjuer täckte vad jag
senare kom att förstå som olika intresseinriktningar för civilsamhällesdeltagandet.
Utöver det spände det empiriska materialet då över en bredd av
engagemangsformer och civilsamhällessammanhang i Sverige, vilket jag även det
hade eftersträvat.

Urvalsprocessen resulterade i att 12 kvinnor och 7 män intervjuades mellan
november 2017 och juli 2020. Intervjupersonerna var födda mellan 1947 och
1972, en person på 1940-talet, tre på 1950-talet, 12 på 1960-talet och tre på 1970-
talet. Den yngsta personen skulle fylla 20 år vid ankomsten till Sverige. De
personer som intervjuades kom till Sverige mellan 1991 och 1995, och var när de
lämnade hemlandet antingen anställda eller studenter. Vid tiden för intervjuerna
hade de varit bosatta i landet mellan 24 och 29 år, och med undantag för två
personer som hade gått i pension var samtliga då anställda eller egna företagare.
Alla utom en person har barn, 11 av dem fick barn efter ankomsten till Sverige.

När det gäller utbildningsnivå är det en grupp av relativt högutbildade personer,
den stora majoriteten av dem har en universitetsexamen, antingen från forna
Jugoslavien, från Sverige eller från båda länderna. Vid tiden för intervjuerna
bodde 11 av intervjupersonerna i någon av de tre svenska storstäderna, två i en
medelstor stad^67 och sex av dem på små orter^68 relativt långt från storstäderna.^69

De intervjuade hade varit, eller var vid tiden för intervjun, engagerade i olika typer
av organisationer, vilket innebär att följande organisationer finns representerade i
empirin: bosniska organisationer såsom hemstadsorganisationer,
kvinnoorganisationer, idrottsföreningar, litteraturorganisationer, humanitära
organisationer, religiösa samfund. De flesta av dessa organisationer samlar, trots
benämningen, framför allt bosniaker (se kapitel 2, _Bosnier i Sverige_ ), men eftersom

(^67) Fler än 150 000 invånare
(^68) Färre än 50 000 invånare
(^69) Se Bilaga 1 _Intervjupersonernas bakgrund_.


en majoritet av organisationerna antingen beskrevs som eller tycktes vara sekulära,
är religion inte ett framträdande tema i empirin. Undantaget utgörs av två av
intervjupersonerna som var engagerade i religiöst samfund.

Utöver dessa organisationer var, eller har de flesta av de intervjuade varit,
engagerade i vad som kan beskrivas som majoritetsorganisationer, det vill säga
organisationer där den övervägande delen av de aktiva tillhör
majoritetsbefolkningen, såsom patientorganisationer, nykterhetsorganisationer,
bostadsrättföreningar, välgörenhetsorganisationer, partipolitiska organisationer,
insamlingsorganisationer, nattvandrar-organisationer, idrottsföreningar och
kulturorganisationer. När det gäller transnationella och transetniska sammanhang
finns organisationer representerade som samlar kvinnor, konstnärer samt
personer från olika etniska grupper, antingen med rötter i Bosnien och
Hercegovina eller med rötter från andra delar av världen.

#### Intervjuer som metod

En intervjusituation kan påverkas av en rad olika faktorer, såsom syfte och frågor,
intervjupersonens förväntningar och antaganden, den relation som etableras
mellan intervjuperson och intervjuare och den plats där intervjun genomförs.
Utifrån de här perspektiven är ambitionen i det här avsnittet att redogöra för den
del av studiens genomförande som rör intervjuerna.

Undersökningens syfte innebär att det fanns en ambition att belysa såväl
berättelser som kan ses representera vad jag ser som civilsamhälleskarriärer, som
korta berättelser centrerade tematiskt. Likt erfarenhetscentrerade narrativa
intervjuer i allmänhet, valdes därför öppna semistrukturerade intervjuer (Spuire,
2013).^70 Innehållsmässigt präglades intervjuerna av mitt intresse för begreppet
_emplacement_ , det vill säga människors förankringsprocesser efter påtvingad
migration, snarare än teoretiska perspektiv kopplade till civilsamhällesdeltagande.

För att ge deltagandeperspektivet ett vidare sammanhang uppmanades
intervjupersonerna inledningsvis att berätta om sitt liv och ideella engagemang
före kriget. Efter detta ombads de berätta om beslutet att lämna landet, det första

(^70) Se Bilaga 3 _Intervjuguide._


intrycket av Sverige samt om vad som var viktigt för dem för att kunna ”landa” i
det nya landet.

I den andra delen av intervjun riktades fokus mot civilsamhällesdeltagande efter
flykten, från den första tiden i det nya landet till tiden för intervjun. Här var
ambitionen att ringa in civilsamhällesdeltagande så brett som möjligt, utan
begränsningar till en viss engagemangsform såsom exempelvis engagemang i
föreningar. Genom detta tillvägagångssätt utvecklades berättelserna oberoende av
specifika teorier om medborgerligt engagemang. I denna mening möjliggjorde det
narrativa förhållningssättet i den här delen av intervjun berättelser präglade av
intervjupersonerna, i stället för av forskaren (Hydén, 2008).

En generell ambition i intervjusituationerna var att inte ingripa i berättandet
förrän det nådde vad som verkade vara ett naturligt slut. Ett sådant
förhållningssätt medförde dock vissa utmaningar i genomförandet av
intervjuerna. Samtidigt som jag under intervjuernas gång så lite som möjligt ville
avbryta berättandet, var jag mån om att vissa områden skulle täckas. Min
arbetslivsbakgrund innebär även kännedom om diskussioner som förs inom de
fält inom civilsamhället där jag befunnit mig i, vilket gör att jag i den konkreta
intervjusituationen kunde känna igen olika diskurser och utifrån det även ställdes
inför valet att ställa följdfrågor, eller inte, när jag ansett det varit relevant för
studien.

Det här innebar i vissa fall en balansakt i den konkreta intervjusituationen där jag,
delvis beroende på hur nära intervjupersonen tycktes ha till berättande, ibland
prioriterade att låta personen tala fritt i stället för att sticka in med frågor som
kunde störa berättandet. Genom detta förhållningssätt har troligen vissa detaljer
när det gäller intervjupersonernas civilsamhällesdeltagande gått förlorade, vilket
kan ha bidragit till att materialet i ett avseende kan ses som ojämnt. Till detta
bidrog även att dynamiken under intervjuerna varierade, medan en del
intervjupersoner med självklarhet föll in i ett berättande, präglades ett par
intervjuer snarare av frågor och svar. Det utrymme som under intervjuerna getts
till att utveckla resonemang fritt utnyttjades alltså i olika grad av
intervjupersonerna.

Efter att ha kommit till slutet av berättelsen om civilsamhällesdeltagande bad jag
intervjupersonerna att reflektera över vissa teman, såsom erfarenheter från och


betydelser av civilsamhällesdeltagandet. Intervjupersonerna ombads även att
reflektera över möjligheter och hinder för deltagande både kopplade till
civilsamhällesdeltagande och i ett vidare samhällsperspektiv.

En tredje del av intervjuerna rörde medborgarskap, vilket var ett sätt att närma
mig frågan om tillhörighet. Genom de tre delarna kom intervjuerna att omfatta
inte bara frågor som rörde civilsamhällesdeltagande och tillhörighet i sig, utan
också ämnen såsom föräldraskap, fördomar, människovärde samt
organisationens roll.

Intervjuaren påverkar en intervjusituation även genom de frågor som ställs, eller
inte ställs. Ett vanligt antagande när det gäller civilsamhällesdeltagande är att ett
sådant kan innebära olika möjligheter för medborgaren, det kan handla om
möjligheter till socialt sammanhang eller till politisk påverkan. Civilsamhället ses
då som en möjlighetsstruktur. Mindre vanligt är att det talas om hinder som kan
finnas inom civilsamhället för att människor ska kunna tillgodogöra sig dessa
möjligheter (för ett sådant resonemang, se von Essen & Wallman Lundåsen,
2015). Som redan tydliggjorts var ambitionen att belysa inte bara möjligheter med
civilsamhällesdeltagande utan även eventuella hinder. Detta innebar att eventuella
hinder för påverkan och negativa erfarenheter från civilsamhällesdeltagandet
efterfrågades under intervjuerna. Flera av intervjupersonerna berörde detta i sitt
eget berättande, men att jag frågade efter det ledde till samtliga intervjupersoner
reflekterade över det. Detta blev därmed ett sätt på vilket jag som intervjuare
präglade och bidrog till att forma berättelserna som inte bara rör civilsamhällets
möjligheter, utan även andra sidor.

Medan det här exemplifierar hur intervjuaren kan påverka förekomsten av ett
ämne i en berättelse, kan intervjuaren också styra en intervju genom att inte
använda ett visst eller vissa begrepp under intervjun. I det här fallet rörde det sig
om begreppet integration. Genom att undvika begreppet integration var
förhoppningen att berättelserna skulle stå fristående från den svenska
integrationsdebatten, men även att undvika missförstånd då integration är ett
begrepp som kan ges olika innebörder. Det här innebar att ett flertal
intervjupersoner på eget initiativ talade kort om integration utifrån sitt synsätt,
men också att det är ett begrepp som inte förekommer i flera andra intervjuer. I
det här sammanhanget blev det även tydligt hur intervjupersoners förväntningar


och antaganden kan påverka en intervju då en av intervjuerna i högre grad
handlade om olika perspektiv på integration än om en persons personliga
erfarenheter. Här blir det Spuire (2013) pekar på som den narrativa intervjuns
fördel och utmaning, tydlig, det vill säga att det är ett förhållningssätt som ofta
ger rika berättelser, men att berättelserna kan utvecklas i många olika riktningar.

Men intervjusituationen och intervjun påverkas inte bara av studiens syfte,
intervjuarens frågor och intervjupersonernas förväntningar och antaganden. Även
den relation som etableras mellan intervjuperson och intervjuare påverkar den
berättelse som blir resultatet av intervjun. Hur en berättelse berättas beror på det
sociala sammanhanget, ett sammanhang som bland annat präglas av de sociala
positioner som intervjupersoner och intervjuare innehar (Squire, 2013). Det
innebär bland annat att jag, som del av majoritetsbefolkningen, utan erfarenhet av
påtvingad migration och som doktorand med intresse för civilsamhällesfrågor,
påverkar de berättelser om civilsamhällesdeltagande som avhandlingen bygger på.
Utifrån detta betraktar jag de personliga berättelserna som berättelser berättade
för en större publik med intresse för civilsamhälle och migration, snarare inrikes
född än utrikes född.

Ett antagande inledningsvis var att min position i arbetslivet skulle kunna bidra
till ingångar till för studien relevanta intervjupersoner. Det är möjligt att min
bakgrund inom NBV kan ha bidragit till att flera personer accepterade deltagande
i studien och att de valde att tala öppet både om personliga frågor och möjligen
känsliga frågor sett ur ett organisationsperspektiv. Men, det är också möjligt att
än fler intervjupersoner kanske hade pratat om vad som kan ses som
organisatoriskt känsliga frågor om jag inte hade varit en doktorand med
kopplingar till en paraplyorganisation som en del av dem är organisatoriskt
kopplade till. Här finns en maktdimension som läsaren bör vara medveten om,
hur denna maktdimension påverkade berättelserna är svårt att bedöma. När det
gäller den öppenhet som jag uppfattade under flertalet intervjuer, företrädelsevis
hos kvinnorna, kan den även ha påverkats av att jag är kvinna, i andra fall kanske
av att jag är en relativt van lyssnare som i intervjusituationen gav utrymme för
intervjupersonen.

Med detta aktualiseras även frågan om hur de sammanhang som intervjuerna
genomfördes i påverkade. Av de 19 intervjuerna genomfördes de första 13 på


platser valda av de intervjuade.^71 Fem av dem genomfördes i organisationslokal,
fyra i privathem, två i bibliotekslokal, en på Marie Cederschiöld högskola samt en
på intervjupersonens arbetsplats. På grund av coronapandemin kunde de
intervjuer som planerades under våren 2020 inte genomföras på plats, utan fick
genomföras via telefon eller video (Teams), utifrån intervjupersonernas önskemål.

Jag hade förväntat mig att de avslutande intervjuerna skulle innebära ökad distans
i intervjusituationen mellan intervjupersonen och mig som intervjuare eftersom
de inte kunde genomföras på plats, och att dessa därför skulle skilja sig från de
inledande 13 intervjuerna. Det som under pandemin inledningsvis sågs som ett
hinder för empiriinsamlingen, kom dock att visa sig ha mindre betydelse än väntat.
Såväl bland de senare som de inledande intervjuerna finns intervjuer där de
intervjuade berättar mycket ingående om både personliga upplevelser och
erfarenheter av bland annat civilsamhällesdeltagandets möjligheter och hinder.
Bland de inledande intervjuerna, som jag vid corona-pandemins utbrott bedömde
hade haft bättre förutsättningar, finns även några intervjuer som är relativt
kortfattade och som, som nämnts tidigare, snarare har formen av frågor och svar,
än av berättande.

Jag menar utifrån detta att lättheten i berättandet i det här sammanhanget snarare
kan kopplas till personlighet, än till hur och var intervjun genomfördes, det vill
säga på plats eller via telefon alternativt digitalt. Men det här kan naturligtvis även
ha påverkats av att många svenskar som en följd av pandemin under våren 2020
hade fått vänja sig vid att ha möten via skärm, såväl kopplat till
civilsamhällesdeltagande, som till lönearbete. Samtidigt går det inte bortse från att
jag som intervjuare på plats i samma rum som den intervjuade personen har större
möjlighet att se och förstå den intervjuades reaktioner, vilket jag ser som en viktig
del av intervjuarens roll när det gäller narrativa studier. Slutsatsen är därmed att
det hade varit önskvärt att ha intervjuat samtliga personer på plats, men att den
lösning som blev får anses vara godtagbar med tanke på de omständigheter som
rådde under corona-pandemin 2020.

Intervjuernas längd varierade mellan 45 minuter och 2 timmar och 42 minuter.
Totalt består empirin av 32 timmar och 33 minuter inspelat material. De intervjuer

(^71) För sammanställning, se Bilaga 2. _Datum och plats för intervjuerna_.


som genomfördes via telefon och video varierar mellan 1 timme och 25 minuter
och 2 timmar och 2 minuter. Samtliga intervjuer utom en genomfördes vid samma
tillfälle. Skälet till att denna intervju delades upp i två delar är att intervjupersonen
föreföll trött och att jag därför förslog att intervjun skulle fortsätta vid ett senare
tillfälle.

#### Bearbetning och tolkning av det empiriska materialet

I det här avsnittet beskrivs de analyserande och tolkande processer som utgör
grund för kapitel 4–8, det vill säga hur analytiskt ramverk och analysmodell
kopplar ihop empiri med forskningsfråga och frågeställningar. Men före det några
reflektioner kring tolkningar av personliga erfarenhetsberättelser.

Den narrativa ansats som är utgångspunkten i avhandling syftar till att ge utrymme
för _big stories_ , det vill säga intervjuer som ger möjlighet till tidsmässigt avstånd till
det som studeras, vilket därmed ger intervjupersonen tillfälle till reflektion
(Freeman, 2006). Men samtidigt som retrospektiva berättelser kan möjliggöra
värdefull reflektion från intervjupersonens sida, kan det även finnas en
minnesproblematik när en berättelse rör fenomen som ligger relativt långt tillbaka
i tiden. Här bör dock noteras att det som tolkas i avhandlingen är personliga
berättelser och att tolkningarna syftar till att förstå dessa berättelser, inte till att
försöka verifiera specifika handlingar eller händelser. Tolkningarna av
berättelserna går därmed genom intervjupersonernas egna beskrivningar av
erfarenheter. Jag tolkar därmed intervjupersonernas egna tolkningar av sig själva
och sin omgivning (Riessman, 2008). Detta innebär att även om de berättelser
som tolkas utgår från personliga erfarenheter, bör de inte ses som en direkt
översättning av personernas erfarenheter eller faktiska händelser eftersom de
exempelvis påverkas av den sociala kontext i vilken den tar form (Squire, 2013). I
den här avhandlingen innebär det exempelvis att intervjupersonernas erfarenheter
av såväl möjligheter som hinder tolkas som just sådana, utan att ifrågasättas eller
markeras i framställningen som _upplevda_ möjligheter eller _upplevda_ hinder. På så vis
kan min läsning av de personliga berättelserna beskrivas som en naiv läsning
genom att jag inte strävar efter att ifrågasätta, tvivla på det som sägs eller leta efter
luckor i berättelserna (Lieblich m.fl., 1998). Mitt intresse är i stället att undersöka
hur civilsamhällets betydelser för deltagande och tillhörighet framträder i
människors berättelser om civilsamhällesdeltagande i ett längre tidsperspektiv


efter påtvingad migration, och att, utifrån det, även föra ett vidare resonemang
om civilsamhällets betydelser för deltagande och tillhörighet efter påtvingad
migration.

För att det här senare, det vill säga en överförbarhet ( _transferability_ ), ska vara möjlig
har jag strävat efter det som Lincoln och Guba (1986) talar om som _thick descriptive
data_. I mitt fall handlar det om beskrivningar av såväl de intervjuade personerna
som kontext (institutionell kontext och de sammanhang som de intervjuade talar
om), beskrivningar som syftar till att ge läsaren underlag för att kunna avgöra i
vilken mån resultaten kan vara giltiga även i andra sammanhang och/eller för
andra grupper (Lincoln & Guba, 1986; Riessman, 2008). Lincoln och Guba
betonar även att allt mänskligt handlande är tids- och kontextbundet, vilket i den
här avhandlingen kan knytas bland annat till den institutionella kontexten, såväl
den politiska kontexten som civilsamhälleskontexten. När det gäller
beskrivningarna av den institutionella kontexten är dock dessa begränsade till
Sverige. Det innebär naturligtvis en begränsning när ambitionen var att belysa
civilsamhällesdeltagande även i andra sammanhang än det nya landet, men jag
ansåg denna begränsning nödvändig för att avgränsa undersökningen. I
avhandlingens avslutande kapitel resonerar jag kring de möjligheter jag ser när det
gäller överföring av de resultat som jag kommer fram till i undersökningen.

Att forskarens tolkningar bygger på intervjupersonernas egna tolkningar kan
innebära såväl utmaning som hjälp på traven i tolkningsprocessen (Gilje &
Grimen, 2007). Det senare kan innebära att intervjupersonernas tolkningar kan
ge uppslag för forskarens tolkningar. En utmaning kan dock vara att
intervjupersonernas förväntningar när det gäller vad intervjun ska beröra inte
alltid överensstämmer med forskarens, vilket kan leda till att intervjupersonens
berättelse drar åt ett håll som kan ligga något utanför den tänka huvudfåran. Som
redan nämnts var det fallet i en av intervjuerna, vilket ledde till att jag inför de
efterföljande intervjuerna valde att förtydliga att det just var personliga berättelser
som var tänkta att stå i fokus.

Precis som beskrivits när det gäller hur forskaren påverkar intervjusituationen,
påverkas även tolkningsfasen av forskarens förförståelse och kunskapshorisont.
Utifrån denna kunskap och forskarens placering i världen ger forskaren en bild av
en partiell verklighet (Haraway, 1988). Att jag är del av majoritetsbefolkningen,


statsvetare utan erfarenhet av påtvingad migration och anställd i en
civilsamhällesorganisation med nära samarbete med delar av det bosniska
organisationslandskapet påverkar därmed mina tolkningar av de personliga
berättelserna. Avhandlingen bör därmed läsas med vetskap om detta och att det
är utifrån min subjektsposition som jag både tolkar berättelserna och skriver fram
den kunskap som kommer ur projektet. Närheten till fältet berörs vidare i det
efterföljande avsnittet där fokus riktas mot etiska överväganden som jag gjorde
under undersökningens gång.

Även i denna fas av forskningsprocessen har jag därmed behövt förhålla mig till
det faktum att jag, genom min anställning, är involverad i delar av det sociala fält
som de personliga berättelserna rör. Jag har behövt vara vaksam på att inte
förutfattade meningar påverkar tolkningarna av intervjuerna (Gilje & Grimen,
2007). Men jag har även behövt ställa mig själv frågan om min position i
arbetslivet kan medföra en risk att jag, som ett sätt att förekomma kritik för
skönmålning, omedvetet ger den kritiska blicken alltför stort utrymme. Min
förhoppning är dock att min förförståelse har varit till nytta för att komma in i
texterna och för tolkningarna av berättelserna.

Efter dessa inledande reflektioner och klargöranden kring tolkningsprocessen är
det nu dags att övergå till att beskriva den process som utgör grund för kapitel 4–
8.

De personliga narrativen transkriberades ordagrant, med undantag för mindre
delar av två intervjuer eftersom jag inte ansåg att de var relevanta sett utifrån
studiens syfte, forskningsfråga och frågeställningar. Även känslouttryck noterades
under transkriberingen i de fall sådana förekom under intervjuerna. Med syfte att
synliggöra sociala processer ordnades sedan de första personliga berättelserna
kronologiskt så att händelsekedjan i respektive berättelse framträdde (Hydén,
2008). Skälet till detta var antagandet att livssammanhang påverkar hur
civilsamhällesdeltagande kan tar form och utvecklas. Ambitionen var sedan att
utifrån Lieblichs m.fl. (1998) analysmodell (se avsnitt _En narrativ ansats_ ) analysera
berättelserna utifrån helhet–innehåll, vilket innebar att respektive berättelse hölls
ihop och därefter analyserades utifrån innehåll. Denna analysprocess visade sig
dock inte vara fruktbar i detta skede av analysprocessen, utan fokus riktades i
stället mot teman som var gemensamma i berättelserna, vilket motsvarar


analysmodellens kategori–innehåll och det Riessman (2008) talar om som
tematisk analys.

I läsningen och analysen av de personliga berättelserna användes ett verktyg för
analys av kvalitativt material, NVivo, vilket gav möjlighet att på ett överblickbart
sätt sortera och kategorisera empirin i teman. Inledningsvis sorterades
berättelserna i sin helhet i fyra tidsmässiga faser, _tiden före flykten_ , _den första tiden i det
nya landet_ , en _tidsmässig mellanfas_ och en fas benämnd _idag_. Efter en upprepad läsning
organiserades de delar av berättelserna som handlar om civilsamhällesdeltagande
utifrån teman som framträdde i empirin, vilket inom den fas som rör den första
tiden i det nya landet kan exemplifieras med teman som _Att delta i kampen i Bosnien
och Hercegovina och att påverka bilden av bosnier_ , _Att hitta sin väg i det nya landet_ och
_Sällskaplighet i ett nytt land_. Resultatet av denna inledande läsning presenteras i
kapitel 4–7 med början i livssammanhang och ideellt engagemang i Jugoslavien
före kriget och med avslut i civilsamhällesdeltagande vid tiden för intervjuerna. I
kapitel 5–7 delas det empiriska materialet in utifrån de tre intresseriktningar som
jag såg framträda i de personliga berättelserna. Det innebär att dessa kapitel utgår
från civilsamhällesdeltagande med fokus på det ursprungliga hemlandet, det nya
hemlandet och det med fokus bortom etnicitet och nationalstat. I en första del av
kapitel 5–7 presenteras empirin genom att intervjupersonernas berättelser står i
fokus, från ankomsten till det nya landet till tiden för intervjuerna.

De steg i processen som hittills beskrivits syftar till att förstå och återge empirin
utan teoretiska begränsningar. Dessa steg motsvarar det Czarniawska (2014)
utifrån Hernadis ”hermeneutiska triad” beskriver som en första fas i
tolkningsprocessen – utredningsfasen. Den här fasen är behäftad med framför allt
två utmaningar, dels svårigheten att återge berättelser från fältet, berättelser som
ofta är många och sällan kompletta, dels svårigheten att återge berättelserna med
forskarens eget språk, en process som har liknats vid ”a political act of totalizing”
(Czarniawska, 2014, s. 61). Forskaren står därmed inför en balansakt där
intervjupersonernas berättelser behöver återges med respekt och utan
förvanskning, samtidigt som resultatet behöver bli mer än ett refererande. Ett sätt
att möta dessa utmaningar är att återge berättelserna med polyfona röster, det vill
säga att låta olika röster i berättelserna komma fram. Min ambition var att
presentationen av empirin, det vill säga kapitel 4 samt den första delen av kapitel
5–7, skulle genomsyras av olika röster om civilsamhällesdeltagande efter


påtvingad migration, något som inte minst möjliggjordes genom citat. I den här
tolkningsfasen kontextualiserades även berättelserna i kapitel 5–7 gentemot såväl
svensk som internationell forskning.

När det gäller citat som används i avhandlingen har de redigerats utifrån fyra
avväganden. För det första har vissa uttryck som hör talspråk till tagits bort, i de
fall uttryck finns kvar har bedömningen gjorts att de fyller en funktion genom att
de markerar exempelvis tveksamhet. För det andra har upprepningar i de flesta
fall tagits bort, i de fall upprepningar finns kvar har bedömningen gjorts att
upprepningen sker med syfte att förstärka det som sagts. För det tredje har citaten
redigerats grammatiskt i de fall en brytning lyst igenom. Slutligen har vissa
dialektala uttryck tagits bort.

Under den process som i det föregående beskrivits som tolkningsprocessens
första fas konkretiserades även avhandlingens frågeställningar och teoretiska
ramverk. Tolkningarna övergick därmed till en fas där två av frågeställningarna
stod i fokus, det vill säga hur deltagande och tillhörighet kommer till uttryck i
människors berättelser om civilsamhällesdeltagande i ett längre tidsperspektiv
efter påtvingad migration samt hur förutsättningar skapas inom civilsamhället för
deltagande- och tillhörighetsprocesser efter påtvingad migration. Här valdes
empiri ut som svarade mot dessa frågeställningar, en empiri som tolkades med
hjälp av de analytiska verktyg som presenteras i kapitel 2, det vill säga
civilsamhällesroller och rum för medborgerligt deltagande_._ Detta innebar att
steget togs från återgivande av intervjupersonernas berättelser till tolkning av
desamma utifrån det teoretiska ramverket. Denna fas i tolkningsprocessen
motsvarar den förklarande fasen i Hernadis ”hermeneutiska triad” (Czarniawska,
2014). Den växling mellan detalj och helhet som är en del av den hermeneutisk
tolkningsprocessen, innebar här bland annat att jag växlade mellan två
förhållningssätt i läsningen: helhet–innehåll och kategori–innehåll, även om
kategori–innehåll är det förhållningssätt som präglar framställningen. Även i den
här fasen av processen kontextualiserades tolkningarna genom tidigare forskning.

Trots de risker som ofta förknippas med typologiska kategorier är just
konstruktionen av en typologi resultatet av avhandlingens tredje tolkningsfas och
svaret på undersökningens tredje frågeställning; vilka strategier för förankring kan
identifieras i människors berättelser om civilsamhällesdeltagande i ett längre


tidsperspektiv efter påtvingad migration.^72 Denna fas i Hernadis ”hermeneutiska
triad” beskrivs som en utforskande fas där forskaren tolkar empirin genom att
konstruera något nytt (Czarniawska, 2014).^73 Det är en tolkningsfas som bygger
på de tidigare tolkningarna. Detta resulterade i en empiriskt grundad typologi över
strategier för förankring efter påtvingad migration. Som organiserande princip för
typologin står de båda länder som samtliga intervjupersoner vid tiden för
intervjun hade medborgarskap i. Utgångspunkt för typerna tas därmed i de
sammanhang som intervjupersonerna var engagerade i vid tiden för intervjun och
respektive land som detta deltagande kan sägas relatera till.

Ur metodologiskt hänseende är varje typ en syntes konstruerad utifrån mina
tolkningar av de personliga berättelserna. Typerna är därmed inte att jämföra med
en eller flera specifika individer, utan är just typer konstruerade utifrån flera
empiriska fall:

```
En konstruerad idealtyp är inte identisk med den empiriska verkligheten,
utan strukturerar den på ett tankemässigt och giltigt sätt: en motsägelsefri
syntes av resultaten, som fångar det centrala i företeelsen.
```
```
Öberg (2015, s. 65)
```
Typologin kan därmed beskrivas bestående av kontextberoende, kvalitativt olika
typer konstruerade utifrån det aktuella urvalet, det vill säga ett icke representativt
urval (se avsnittet _Det empiriska materialet_ ). Intervjupersonernas berättelser
representeras i det här sammanhanget genom valda citat som illustrerar det
centrala i respektive typ.

Även i den här analysfasen präglades läsningen av växlingen mellan helhet och
detalj. Inledningsvis var ambitionen att utifrån det förhållningssätt som Lieblich
m.fl. (1998) benämner helhet–innehåll undersöka eventuella kausala samband, det
vill säga om det genom att analysera processen inom respektive berättelse gick att
förklara respektive förankringsstrategi 25 år efter flykten. Sådana samband
framträdde dock inte och därmed riktades fokus i stället mot faktorer som kunde
sägas utmärka respektive typ, fortfarande sorterade utifrån de båda länderna. Det

(^72) Michler (1997), exempelvis, menar att typologier alltför ofta betraktas som färdigstöpta formar
som leder till att människor ägnar sig åt ”sätta-svansen-på-grisen”-övningar.
(^73) På engelska beskrivs de tre faserna som _explication_ , _explanation_ och _exploration_ (Czarniawska, 2014).


här blev en del av tolkningsprocessen där de flytande gränserna mellan olika
analytiska förhållningssätt blev tydliga (Lieblich m.fl., 1998), vilket här innebar en
växelvis läsning mellan helhet–innehåll och kategori–innehåll. Genom fokus på
helhet–innehåll hölls de personliga berättelserna ihop och tolkningen
koncentrerades på övergångar, förskjutningar och civilsamhälleskarriärer, medan
fokus på Kategori-Innehåll möjliggjorde synliggörandet av gemensamma element
eller teman inom respektive typ, exempelvis under en viss tidsperiod.

