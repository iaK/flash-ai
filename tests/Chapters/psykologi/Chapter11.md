### Människors förankringsprocesser efter påtvingad migration

Med ambitionen att undersöka deltagande- och tillhörighetsprocesser i ett längre
tidsperspektiv efter påtvingad migration lånar jag ett processperspektiv från
migrationslitteraturen, _emplacement_. Som framgår i kunskapsöversikten används
detta perspektiv framför allt för att undersöka processer som leder till att
människor kan ”landa” och finna sig till rätta i nya livssammanhang, antingen efter
påtvingad migration eller på grund av andra orsaker. Korac-Sanderson (2016, s.
30) definierar dessa som “processes that shape how newcomers become actively
    engaged citizens and how they develop a sense of belonging to the new society
    and become ‘of place’”. För att på svenska kunna tala om de processer som följer
    på ett uppbrott som leder till flykt översätts _emplacement_ -processer här till
    människors förankringsprocesser efter påtvingad migration.

Dessa förankringsprocesser äger rum i olika sammanhang och i olika
samhällssfärer. Avhandlingen begränsas dock till att undersöka sådana processer
kopplat till civilsamhället. Tidigare studier med fokus på _emplacement_ -processer har
på olika sätt relaterat till civilsamhället. Medan civilsamhällessammanhang


exempelvis utgör _en_ del av de sociala nätverk som Korac/Korac-Sanderson (2009;
2016) undersöker, utgår i stället Brettell och Reed-Danahay (2012) från en
      civilsamhälleskontext då migranter organiserade utifrån etnisk grupp utgör
      empirin. I den här avhandlingen undersöks dock människors
      förankringsprocesser efter påtvingad migration kopplade till civilsamhället i ett
      bredare perspektiv än i de nämnda studierna. Bredare i den bemärkelse att
      deltagande i form av civilsamhällesdeltagande inte begränsas till ett
      integrationsperspektiv och att specifika nationalstatsgränser inte avgränsar
      studien. Civilsamhällesdeltagandet sorteras i stället utifrån tre olika
      intresseriktningar, riktningar som även kan beskrivas utifrån deltagandets fokus.
      Tre av de empiriska kapitlen rubriceras därför _Med fokus på det ursprungliga hemlandet_ ,
      _Med fokus i det nya hemlandet_ och _Med fokus bortom etnicitet och nationalstat_. Denna
      sortering syftar därmed till att belysa olika intresseriktningar för människors
      civilsamhällesdeltagande efter påtvingad migration. Ansatsen kan även sägas vara
      bredare i det att ett längre tidsperspektiv anläggs jämfört med de studier som
      beskrivits i det föregående. Mot bakgrund av detta har Korac-Sandersons (2016)
      definitionen av _emplacement_ -processer omformulerats. Människors
      förankringsprocesser efter påtvingad migration definieras här därmed som
      processer som formar hur människor blir aktivt engagerade medborgare.

Översättningen av begreppet _emplacement_ synliggör en språklig skillnad mellan
engelskan och svenskan. För det som på engelska beskrivs som _participation_ finns
i svenskan två begrepp: deltagande och delaktighet. Medan deltagande kan förstås
som exempelvis en aktivitet eller ett medlemskap kan delaktighet ses som ett mer
komplext begrepp, eftersom det är ett fenomen som även inbegriper en känsla
eller en subjektiv upplevelse (Edström & Plisch, 2005) och därmed involverar
värderande dimensioner (Jacobsson Pettersson, 2008). Men användningen av
begreppet delaktighet kan även utgå från att ett visst deltagande i en viss
gemenskap eller enhet kan tolkas i termer av delaktighet, när politisk integration
exempelvis studeras inom integrationsforskningen kan det beskrivas som just
politisk delaktighet. Med den här utgångspunkten har exempelvis Bengtsson m.fl.
(2009; se även Strömblad & Adman, 2010) undersökt sambandet mellan
föreningsdeltagande och politisk delaktighet. Politiska aktiviteter i relation till det
nya hemlandet betraktas därmed som ett uttryck för delaktighet, Bengtsson m.fl.
(2009) talar om delaktighet i en medborgerlig gemenskap. Begreppet delaktighet


rör sig här, som jag läser dessa texter, om deltagande som är präglat av en ambition
att påverka i det nya hemlandet.^54 Inom civilsamhällesforskningen däremot är
delaktighetsperspektivet föga använt, här talas det i stället, när det gäller politiskt
engagemang, ofta om politiskt deltagande (se till exempel Wallman Lundåsen,
2020). Här tycks den statsvetenskapliga traditionen, där deltagande framför
delaktighet står i fokus, prägla fältet. Det är också utifrån denna tradition som jag
väljer att i analysen och tolkningen av berättelserna låta deltagande och tillhörighet
vara de centrala begreppen. Detta utesluter givetvis inte att jag kommer tala om
ambitioner att påverka när detta blir tydligt i empirin.

Vid sidan om deltagande är tillhörighet en bärande beståndsdel i de
förankringsprocesser efter påtvingad migration som står i fokus i avhandlingen.
När det gäller tillhörighet utgår mina tolkningar från May (2013) som ser
tillhörighet som ett mångfasetterat fenomen som länkar samman individ med det
omgivande samhället. Såsom May beskriver tillhörighetsperspektivet är det ett
perspektiv som utgår från individens olika subjektiva erfarenheter, till skillnad från
identitet som hon beskriver som en etikett som individen kategoriseras utifrån.
Tillhörighet är därmed ett begrepp som utgår från en subjektiv upplevelse, men
som också kan utgöra en tolkningsram för forskaren, att jämföra med
integrationsforskares tolkningar av ett visst deltagande som uttryck för delaktighet
(se resonemang ovan utifrån Bengtsson m.fl., 2009). Hur tillhörighet används i
avhandlingen ska jag återkomma till längre ner i det här avsnittet, efter att Mays
perspektiv på tillhörighet presenterats.

May menar att tillhörighet kan förstås utifrån tre olika dimensioner: kulturella,
relationella och sensoriska tillhörigheter. Kulturella tillhörigheter ses springa ur
tre källor: social klass, etnicitet och nationalitet, och är en dimension som ofta
aktualiseras i relation till migration. Inte minst i ett sådant sammanhang synliggörs
förhandlingen av lokalbefolkningens och migranters anspråk på lokal tillhörighet
(May, 2013). Detta är även ett sammanhang där de maktrelationer som
tillhörighetsanspråk är behäftade med blir synliga, såväl när det gäller vilka som

(^54) Delaktighet är ett begrepp som används även inom andra akademiska discipliner som rör grupper
i samhället som av olika skäl inte i alla lägen har en i alla avseenden självklar förankring som just
delaktiga medborgare. För en aktuell studie som rör delaktighet utifrån ett barnrättsperspektiv, se
Holmqvist (2019), inom ungdomsområdet, se MUCF (2018). Den senare kan även exemplifiera stats
och regerings intresse för delaktighet, ett intresse som också kommer till uttryck i regeringens
proposition _En politik för det civila samhället_ (2009/10:55).


har möjlighet att definiera kulturen i fråga som tillhörigheten utgår ifrån, men även
när det gäller avgörandet av vilkas tillhörighetsanspråk som accepteras i relation
till denna kultur. Kulturella tillhörigheter är en av de dimensioner av tillhörighet
som berörs i avhandlingen.

Även relationella tillhörigheter, som en andra dimension av tillhörighet, kommer
att användas i avhandlingen. Här rör det sig om tillhörigheter som utgår från
relationer till och interaktion med andra personer, såsom exempelvis familj,
vänner, bekanta och grannskapet. Men här aktualiseras även det som på engelska
omtalas som _community_ , det vill säga en grupp bestående av såväl närstående som
bekanta som individen tillhör (May, 2013). Genom denna dimension av
tillhörighet framgår att det även kan finnas sociala och strukturella hinder för en
individs känsla av tillhörighet.

Sensoriska tillhörigheter, som en tredje dimension av tillhörighet, utgår från
erfarenheter sprungna ur synupplevelser, ljud och smak kopplade till den
materiella världen. Detta är en dimension som kommer beröras i avhandlingen i
relation till platsens betydelse. Även i det här sammanhanget exemplifierar May
(2013) hur tillhörigheter påverkas av maktrelationer och ojämlikhet, som i fallet
när personer på olika sätt nekas tillträde till och tillgång till platser.

Mays definition av tillhörighet, i vilken tillhörighet beskrivs som “the process of
creating a sense of identification with, or connection to, cultures, people, places
and material objects” (May, 2013, s. 3), utgör utgångspunkt i avhandlingen. Det
innebär att tillhörigheter inte ses som en individs isolerade känsla, utan som ett
samspel mellan individ och samhälle, ett samspel genom vilket tillhörighet såväl
kan skapas och accepteras, som begränsas och avvisas. En individs känsla av
tillhörighet påverkas därmed av en kollektiv förhandlad förståelse av vilka som
tillhör, respektive inte tillhör, i ett givet sammanhang. Det innebär även att
människor kan utveckla flera tillhörigheter, samt att dessa kan utvecklas parallellt
till olika enheter och ibland även vara motsägelsefulla.

I tolkningarna av de personliga berättelserna kommer jag tala om tillhörighet
utifrån tre olika perspektiv. Ett av dessa är när _intervjupersoner talar om tillhörighet och
att höra till_. Här är utgångspunkten därmed intervjupersonernas utsagor om den
subjektiva upplevelsen av tillhörighet och att höra till. Ett andra perspektiv utgår
från mina tolkningar av _förutsättningar för skapande av tillhörighet_. I det här


sammanhanget tar jag avstamp i Mays (2013) och andra forskares teoretiska
resonemang om tillhörighet och samhörighet. För att kunna konstatera om de
aktiviteter som utgör grund för dylika tolkningar _verkligen_ leder till en känsla av
tillhörighet hos migranten hade ett annat material behövts än det som utgör grund
för avhandlingen. Detta blir därmed ett mer teoretiskt resonemang utifrån
empirin. Ett tredje perspektiv är deltagande tolkat som _uttryck för tillhörighet,_ att
jämföra med när integrationsforskare talar om migranters politiska aktiviteter i det
nya hemlandet som uttryck för delaktighet i en medborgerlig gemenskap (se
resonemang ovan). Även här är det alltså mina tolkningar som utgör utgångspunkt
för resonemanget.

För att synliggöra människors förankringsprocesser efter påtvingad migration
undersöker jag i avhandlingen hur deltagande och tillhörighet kommer till uttryck
i de personliga berättelser om civilsamhällesdeltagande som utgör empirisk grund
för avhandlingen. Deltagandeperspektivet tar avstamp i ett analytiskt ramverk
utvecklat utifrån några av de centrala samhällsroller som civilsamhället kan ha
generellt sett, det vill säga inte i relation till migration specifikt. Analysen av
berättelserna innebär att olika aktiviteter och handlingar relateras till och
kategoriseras utifrån nämnda civilsamhällesroller. Detta utgör därmed ett
perspektiv på människors förankringsprocesser efter påtvingad migration. Men
en kategorisering utifrån civilsamhällesroller blir även ett sätt att undersöka dessa
civilsamhällesrollers bäring på migranter med erfarenheter av påtvingad migration
i ett längre tidsperspektiv.

Ett andra perspektiv på dessa förankringsprocesser utgörs av
tillhörighetsperspektivet, vilket innebär tolkningar med avstamp i en syn på
tillhörighet som ett mångfasetterat fenomen som länkar samman individ med det
omgivande samhället (May, 2013). Dessa tolkningar utgår från tillhörighet som ett
samspel mellan individ och samhälle, så som beskrivet i det föregående.

Ett tredje perspektiv på människors förankringsprocesser efter påtvingad
migration är att undersöka hur förutsättningar för dessa processer skapas inom
civilsamhällets olika rum_._ Genom detta perspektiv är även ambitionen att
undersöka det antagande som länge präglade integrationsforskningen och
politiken, det vill säga att överbryggande sociala nätverk som involverar
majoritetsbefolkningen är de sammanhang som skapar förutsättningar för


integration. Detta är ett antagande som på senare år har ifrågasatts inom den
reflexiva integrationsforskningen. Wessendorf och Phillimore (2019) exempelvis,
har visat att även andra sociala nätverk än de som involverar
majoritetsbefolkningen skapar förutsättningar för migranters integration.

De här tre perspektiven står i fokus i kapitel 5–7. Tolkningarna i dessa kapitel
utgör även grund för ett fjärde perspektiv på människors förankringsprocesser
efter påtvingad migration, ett perspektiv som utgår från migranters strategier för
förankring efter påtvingad migration. Bakgrunden till detta perspektiv är
Korac/Korac-Sandersons (2009/2016) resonemang kring de _emplacement_ -
strategier som flyktingar antar i det nya landet för att återta kontrollen i livet och
för att bygga upp ett nytt liv efter flykten, strategier som följs av processer genom
vilka kontinuitet och förändring förhandlas och en flerdimensionell känsla av
tillhörighet utvecklas. Inspirerad av detta resonemang är min ambition att
undersöka migranternas civilsamhällesdeltagande 25 år efter flykten, det vill säga
utifrån ett längre tidsperspektiv, men även utifrån de båda länder som migranterna
har formellt medborgarskap i. Civilsamhällesdeltagande betraktas här därmed
som en strategi för förankring som en person kan anta efter påtvingad migration
för att relatera till det land eller länder som hon som medborgare tillhör.
Förankringsstrategi definieras utifrån det som en strategi individen använder för
att genom civilsamhällesdeltagande skapa förutsättningar för att agera som
medborgare i en medborgerlig gemenskap hon är del av. I kapitel 8 står därmed
vad jag, utifrån de personliga berättelserna, tolkar som individuella strategier i
fokus, det vill säga strategier för att relatera till ett av de länder intervjupersonernas
är medborgare i, eller båda. Detta innebär att jag använder begreppet strategi utan
att intervjupersonerna talar om sitt handlande som strategier, det vill säga i termer
av uttalade mål med handlandet.

#### Civilsamhällets roller

I fokus för avhandlingen står civilsamhällets betydelser för deltagande och
tillhörighet efter påtvingad migration. Civilsamhället är ett övergripande begrepp,
och något som kan förstås utifrån olika perspektiv, ett av dessa perspektiv är att
tala om civilsamhället utifrån olika roller eller funktioner.

Civilsamhället har i olika sammanhang tillskrivits olika roller eller funktioner,
normativa eller deskriptiva, latenta eller manifesta. Det är roller och funktioner


som kan variera även beroende på om makro-, meso- eller mikro-perspektiv
anläggs.^55 Vidare kan konstateras att det inom en och samma kontext kan finnas
olika syn på civilsamhällets roller, statens syn kan exempelvis vara präglad av
specifika förväntningar (se exempelvis resonemanget om _governance_ i kapitel 1, _Det
svenska civilsamhället_ ), medan medborgares (genom de organisationer som de
samlas i) syn vid samma tidpunkt kan vara en annan.

Betoningen av civilsamhällets roller kan även variera med tiden, vilket blir synligt
i det avsnitt som rör den historiska bakgrunden till den svenska
civilsamhälleskontexten. Sättet att se på civilsamhällets roller kan även vara färgat
politiskt, vilket sammanfattas i en av underlagsrapporterna till den
framtidskommission som tillsattes av den svenska regeringen 2011:

```
Historiskt sett har liberala tänkare ofta fokuserat på civilsamhället som en
uppvägande maktfaktor gentemot staten, såväl politiskt som i
tjänsteproduktionen. Konservativa har ofta fokuserat på gemenskapen i
lokalsamhälle, familj och lokalt föreningsliv. Vänstern har ofta fokuserat
på politisk mobilisering och alternativ till marknaden.
```
```
Harding (2012, s. 27)
```
Jag berör framför allt ett makro- och mikroperspektiv på civilsamhällets roller,
även om också ett mesoperspektiv belyses. Utgångspunkt tas i personliga
berättelser, det vill säga i mikroperspektivet, vilka sedan relateras till
civilsamhällets roller på samhällsnivå, det vill säga ett makroperspektiv. Dessa två
perspektiv vävs samman på mesonivå genom den medierande funktion mellan
stat och individ som civilsamhällets organisationer ofta tillskrivs ha (Henriksen
m.fl., 2019c; Linde & Scaramuzzino, 2017). Det makroperspektiv på
civilsamhällets roller som anläggs utgår från svensk och skandinavisk
civilsamhällesforskning. Utgångpunkt tas därmed i forskning, snarare än statens
eller civilsamhällets aktörers syn på civilsamhällets roller. Jag utgår därmed från
den svenska kontexten och svensk/skandinavisk civilsamhällesforskning när jag

(^55) För exempel, se Blennberger (1993) för mesonivå, Jeppsson Grassman (1997) och von Essen
(2008) för mikronivå.
Användningen inom civilsamhällesfältet avseende begreppen _funktioner_ respektive _roller_ skiljer sig åt, i
den här avhandlingen kommer begreppet _roller_ användas för att benämna de samhällsroller som
civilsamhället tillskrivits i tidigare forskning och som är fokus för detta avsnitt.


tar mig an frågan om civilsamhällets roller. Men då avhandlingen inte begränsas
till det svenska sammanhanget, låter jag även de delar av berättelserna som har
andra intresseriktningar än den svenska relatera till de roller som kan ses som
bärande i den svenska/skandinaviska modellen för medborgerligt engagemang.
Detta eftersom dessa roller i sig inte behöver vara unika för just detta geografiskt
definierade sammanhang.

Ett av de sammanhang i vilket civilsamhällets samhällsroller behandlats på senare
år är inom ett forskarsamarbete kring den skandinaviska modellen för
medborgerligt engagemang (se även kapitel 1, _Det svenska civilsamhället_ ). I fokus för
denna studie står medborgerligt engagemang i form av ideellt arbete, informella
insatser och givande. Utifrån detta perspektiv relaterar författarna bland annat till
de samhällsroller som civilsamhället har kommit att ha inom den skandinaviska
civilsamhälleskontexten (Henriksen m.fl., 2019b).^56

En av dessa roller handlar om _tillhandahållande av service_ i relation till den specifika
organisationens egna medlemmar. Denna roll karaktäriseras av en
medlemsorientering och en inåtvänd dimension, (Qvist m.fl., 2019; Selle m.fl.,
2019). Det kan handla om organisationer som syftar till utövande av sport, kultur,
hobby och rekreation, det vill säga fritidsintressen. Det egna intresset och
utövandet står här i fokus: ”In this case, volunteering typically aims at providing
a ‘club good’ to the benefit of the members themselves, who have a collective
shared interest in protecting this good” (Henriksen m.fl., 2019b, s. 8).

Men _tillhandahållande av service för de egna medlemmarna_ kan även handla om andra
sammanhang än sådana där fritidsintressen utövas. Mot bakgrund av den
socialdemokratiska välfärdsmodellen^57 har vad som kallats stödjande
medborgararenor ( _supportive civic arenas_ ) utvecklats, det vill säga organisationer
utifrån vilka missgynnade grupper i samhället kan driva sina frågor samtidigt som
service och ömsesidig hjälp där tillhandahålls av och för medlemmarna
(Lundström & Svedberg, 2003). Här är det alltså fråga om självorganisering
genom vilken service tillhandahålls medlemmarna som en del av verksamheten
samtidigt som medlemmarna, genom en annan del av verksamheten,

(^56) Dessa civilsamhällets roller präglar genomgående texten i Henriksen m.fl. (2019a), men
sammanställningen utifrån den kategorisering som jag använder utgår från min läsning.
(^57) Se Kapitel 2, _Det svenska civilsamhället._


representeras gentemot staten och det offentliga på den politiska arenan. Denna
typ av organisationer kan exemplifieras av patientorganisationer, fackföreningar
och organisationer som samlar personer med funktionsvariation, men även
folkrörelser generellt (Henriksen m.fl., 2019b). Författarna talar i det här
sammanhanget även om dessa organisationer som möjliggörande för erfarenheter
av egenmakt ( _empowerment_ ) för medlemmarna, det vill säga att organiseringen leder
till ett stärkande av gruppen (Henriksen m.fl., 2019b).

Förutom att tillhandahålla service till medlemmarna, innebär därmed stödjande
medborgararenor att medlemmar representeras i relation till politiken. Med detta
aktualiseras en annan av civilsamhällets roller, det vill säga _civilsamhällets
demokratiska roll_. Traditionellt sett har civilsamhällets politiska
påverkansmöjligheter i den skandinaviska kontexten utgått från ett nära samarbete
mellan folkrörelser och stat. Inom denna modell fungerade folkrörelserna som en
medlande struktur mellan medborgare och stat, inte minst genom den
organisationsstruktur som kopplade samman lokal och regional nivå med den
nationella varigenom kontakter var etablerade på den politiska arenan (Selle m.fl.,
2019). Genom folkrörelser och deras relationer till staten socialiserades
medborgare in i politiskt engagemang i bredare mening och kom därmed att vara
delaktiga i social förändring på samhällsnivå, en process som möjliggjordes genom
den öppenhet gentemot civilsamhället som de skandinaviska staterna även idag är
präglade av (Selle m.fl., 2019). Även i det här sammanhanget relaterar forskarna
till den socialdemokratiska välfärdsmodellen, här utifrån att en universell och
omfattande välfärdsstat som är involverad i samhällets olika delar motiverar
organisationer att bevaka medborgares intressen gentemot staten (Henriksen
m.fl., 2019b).

Men att som medlem vara företrädd genom en intresseorganisation på den
politiska arenan är dock endast ett av flera uttryck för civilsamhällets
demokratiska roll. Denna roll kan även handla om demokratiskt lärande och
opinionsbildning (Selle m.fl., 2019).^58

En karaktäristika för de skandinaviska länderna är, som nämnts tidigare, ett nära
samarbete mellan civilsamhällesorganisationer och stat (Henriksen m.fl., 2019b).

(^58) Andra sätt att påverka politiken redogörs för i slutet av detta avsnitt då de samhällsroller som
kommer användas i tolkningarna av empirin utvecklas.


Ett uttryck för detta samarbete är civilsamhällets _deltagande i kollektiv problemlösning,_
vilket kan ses som ytterligare en samhällsroll. Detta område definieras inte och
behandlas heller inte mer än ytligt av Henriksen m.fl. (2019a). Ändock är denna
roll grundläggande, såsom här beskrivet i relation till de traditionella
folkrörelserna:

```
The historical background of the popular mass movements and the
institutionalisation of the association as a collective membership
organization, almost by default, consequently mean that many collective
problems that in other cultures may have been addressed by other
institutions have, in Scandinavia, been addressed by civil society.
```
```
Henriksen m.fl. (2019b, s. 7)
```
Henriksen m.fl. (2019a) talar om deltagande i kollektiv problemlösning i generella
termer och utan att de kollektiva problem som åsyftas preciseras. Men utifrån hur
författarna behandlar den möjlighet till politisk påverkan som folkrörelserna
under stora delar av 1900-talet tillskrivs ligger antagandet att det rör sig om
kollektiv problemlösning av gemensamt definierade problem exempelvis inom
det socialpolitiska området, inte långt borta. Det rör sig här därmed om deltagande
på _input_ -sidan av politiken, det vill säga i linje med den institutionaliserade
arbetsdelning mellan stat och civilsamhälle som var rådande under stora delar av
1900-talet (se till exempel Reuter, 2012). Men civilsamhället fungerar även som
en kanal genom vilken lösningar på problem inte bara kan förhandlas, utan även
som en kanal genom vilken problem kan uppmärksammas.^59

Civilsamhällets deltagande i kollektiv problemlösning kan även diskuteras utifrån
deltagande sett från den andra sidan av det politiska beslutet, det vill säga utifrån
ett _governance_ -perspektiv i implementeringen av politiken. Deltagande i kollektiv
problemlösning får därmed ses som ett vitt fenomen som bör förstås och
preciseras såväl utifrån specifika samhälleliga utmaningar, som utifrån den
politiska beslutsprocessen, det vill säga om det rör sig om deltagande inför
politiska beslut eller i implementeringen av desamma.

(^59) En relevant beskrivning i sammanhanget är Blennbergers (1993) beskrivning av sociala
frivilligorganisationers avantgarde-funktion.


Ett av de sätt på vilka deltagande i kollektiv problemlösning kan komma till
uttryck är inom välfärdsområdet genom sociala insatser. Den relativt utbredda
förekomsten av självhjälpsorganisationer i den skandinaviska
civilsamhälleskontexten beskrivs exempelvis som en orsak till att filantropiska
initiativ och välgörenhet traditionellt sett inte har varit särskilt utbredda inom den
socialdemokratiska välfärdsmodellen (Selle m.fl., 2019).^60 På senare år har dock
en ökning skett när det gäller engagemang inom välfärdsområdet (Qvist m.fl.,
2019), det vill säga insatser för någon annan utanför den egna organisationen.

Henriksen m.fl. (2019a) talar om vissa områden utifrån verksamhetsinnehåll, och
om andra områden frånkopplade ett verksamhetsperspektiv. När det gäller de
senare talar författarna om vad som snarare kan ses som konsekvenser av
deltagande eller av olika typer av verksamheter såsom när det gäller socialisering
in i ett politiskt engagemang och social integration.

_Social integration_ är därmed ytterligare en av de civilsamhällesroller som går att
utläsa i Henriksen m.fl. (2019a) och även i detta sammanhang görs kopplingar till
den medlemskapsbaserade, demokratiskt uppbyggda organisationsmodell i flera
nivåer med förmåga att samla en stor del av befolkningen (Henriksen m.fl., 2019b,
Selle m.fl., 2019). Författarna menar att det här handlar dels om integration
vertikalt utifrån nämnda organisationsstruktur, dels integration horisontellt
genom organisationers möjlighet att bidra till medborgerlig samhörighet lokalt
och till bygget av nationen nationellt. Selle m.fl. (2019, s. 34) talar utifrån dessa
integrativa funktioner om de skandinaviska organisationerna som ”primary
political and integrative forces across levels”.

Ett ytterligare sammanhang i vilket civilsamhällets roller med relevans i ett
samhällsperspektiv har behandlats under senare år är i en av underlagsrapporterna
till den framtidskommission som tillsattes av regeringen 2011 (Harding, 2012).
Till skillnad från Henriksen m.fl. (2019a) utgår Harding här från en kategorisering
av de samhällsroller som civilsamhället fyller eller kan fylla. Det handlar om
civilsamhället som röstbärare, serviceproducent, demokratiskola, men även om
att möjliggöra gemenskap, och att fungera som motvikt till stat och näringsliv.
Här framhålls även att dessa roller inte bestäms av specifika typer av

(^60) För en historisk översikt på området, se Qvarsell (1993).


organisationer utan att många organisationer i praktiken kan fylla flera olika
funktioner, medvetet eller omedvetet. Harding tydliggör även samspelet mellan
civilsamhällets betydelser i ett samhällsperspektiv och dess betydelser för
individen, vilket kan exemplifieras av vad som går under benämningen
gemenskapsfunktionen, vilken beskrivs bidra såväl till samhällets sammanhållning
som individens välbefinnande.

I den här avhandlingen kommer mina tolkningar utifrån civilsamhällets
samhällsroller i huvudsak att ta sin utgångspunkt i den kategorisering som jag
utvecklat utifrån Henriksen m.fl. (2019a). Detta eftersom denna kategorisering
ligger närmast det sätt jag ser på civilsamhällets samhällsroller i det sammanhang
som jag studerar. Empirin kommer därmed att tolkas utifrån _tillhandahållande av
service för de egna medlemmarna, demokratisk påverkan_ , _deltagande i kollektiv problemlösning_
och _social integration._ Jag kommer att operationalisera rollerna utifrån Henriksen
m.fl. (2019a), men exempelvis när det gäller _civilsamhällets demokratiska roll_ även
genom ett ramverk för politisk deltagande (Teorell, Torcal och Montero, 2007).
Detta innebär att det ramverk som är utgångspunkten för civilsamhällets
demokratiska roll dels innefattar representation genom organisation i relation till
politiken, opinionsbildning, demokratiskt lärande (Henriksen et el., 2019a), dels
valdeltagande, politisk konsumtion, engagemang kopplat till politiska partier, att
ge pengar till politiska partier, att delta i protestaktiviteter och att ta direkta
kontakter med exempelvis tjänstemän eller politiker (Teorell, Torcal & Montero,
2007). Detta kan därmed ses som olika dimensioner av civilsamhällets
demokratiska roll.

När det gäller _deltagande i kollektiv problemlösning_ rör det sig här inte om deltagande
i den process som föregår ett politiskt beslut, den formen av deltagande sorterar
under civilsamhällets demokratiska roll. Här handlar deltagande i kollektiv
problemlösning i stället om deltagande i implementeringen av politiska beslut
exempelvis när det gäller sociala insatser, men även om deltagande i kollektiv
problemlösning frikopplad från direkta politiska beslut. Det kollektiva problemet
kan alltså antingen vara gemensamt definierat av stat/offentlig aktör och
civilsamhällesaktör, eller enbart av civilsamhällesaktör. Statliga/offentliga aktörers
problemformulering definierar därmed inte vad som i den här avhandlingen ses
som ett problem som kan leda till kollektiv problemlösning. Utifrån den här


uppdelningen resonerar jag därmed utifrån två olika dimensioner av deltagande i
kollektiv problemlösning.

När det gäller exempelvis den sortering som här görs utifrån deltagande i kollektiv
problemlösning blir det tydligt att en utmaning med den kategorisering som
utvecklats utifrån Henriksen m.fl. (2019a) är att civilsamhällesrollerna kan gå in i
varandra. Så är även fallet inom den kategorisering av funktioner som Harding
(2012) gör, och som redogjorts för i det föregående. I likhet med Harding väljer
jag att notera detta och argumentera för att, trots detta, behandla rollerna åtskilt.
I linje med detta väljer jag, när det gäller civilsamhällets integrerande roll, att
sortera utifrån social integration, och inte utifrån politisk integration. Henriksen
m.fl. (2019a) belyser processer av politisk integration kopplade till deltagande i
den traditionella folkrörelsen i den historiska beskrivningen av den skandinaviska
civilsamhällesmodellen utan att tala om det i termer av politisk integration och jag
väljer här att följa deras indelning och låter politisk integration sortera under det
som här går under benämningen civilsamhällets demokratiska roll.

Även _civilsamhällets socialt integrerande roll_ behandlas utifrån olika dimensioner i
avhandlingen. Som tidigare framgått ser jag integration som en flytande signifikant
(Suter & Åkesson, 2020), vilket innebär att begreppet får sitt innehåll inom det
sammanhang som avhandlingen skrivs. Detta innebär att jag utgår från att social
integration kan äga rum i olika enheter på olika nivåer i samhället.^61 Tidigare
forskning visar exempelvis att enheter med betydelse för social integration inte
kan begränsas till sociala nätverk som involverar majoritetsbefolkningen, utan att
även sociala nätverk av migranter och andra minoriteter med olika bakgrund och
som bott olika lång tid i landet i fråga, har betydelse för social integration, inte
minst i mångfaldspräglade områden och stadsdelar (Wessendorf & Phillimore,
2019).

Utifrån makronivå talas det utifrån ett historiskt perspektiv inom
civilsamhällesforskningen om folkrörelserna deltagande i nationsbygget
(Henriksen m.fl., 2019a), medan det idag talas om civilsamhället som bidragande
till social sammanhållning (Harding, 2012; Wallman Lundåsen & Trägårdh, 2015).
Enheten i vilken den sociala integrationen i de här exemplen äger rum är därmed

(^61) I avsnittet _Deltagande som process_ förde jag ett resonemang om att integration kan förstås utifrån
olika enheter, ” _units_ ” på engelska (Castles m.fl., 2002).


landet i fråga. Detta är en dimension av social integration som är relevant i
avhandlingen. Andra i det här sammanhanget relevanta dimensioner av
civilsamhällets socialt integrerande roll utgår från mikronivå och kan även de
sortera utifrån de olika enheter som integrationen äger rum i. Gemensamt för
dimensionerna på denna nivå kan relateras till det Harding (2012) beskriver som
civilsamhällets gemenskapsfunktion, det vill säga att människor på olika sätt möts,
exempelvis genom olika former av aktiviteter. I det här sammanhanget
aktualiseras även det Selle m.fl. (2019, se även Henriksen m.fl., 2019b) talar om i
termer av integration i form av identitetsskapande och medborgerlig samhörighet
lokalt.

Slutligen, när det gäller _tillhandahållande av service för de egna medlemmarna_ kommer
denna roll att tolkas utifrån de båda dimensionerna utövande av fritidsintressen
och stödjande medborgararenor som utvecklats i det föregående.

#### Rum för medborgerligt deltagande

Genom att undersöka civilsamhällets roller efter påtvingad migration ges ett
perspektiv på människors förankringsprocesser efter påtvingad migration. Ett
annat perspektiv på dessa förankringsprocesser ges genom att undersöka hur
förutsättningar skapas för dessa processer genom olika typer av ”Rum för
medborgerligt deltagande”. Som framgick tidigare i det här kapitlet blir det här
även ett sätt att undersöka betydelsen av olika civilsamhällessammanhang efter
påtvingad migration, inte minst mot bakgrund av det ifrågasättande som idag kan
ses inom den framväxande reflexiva migrationsforskningen när det gäller
betydelsen av sociala nätverk som involverar majoritetsbefolkningen för
migranters integration.

Begreppet rum för medborgerligt deltagande utvecklades ursprungligen av
Andrea Cornwall (2002) inom det forskningsfält som rör globala
utvecklingsfrågor och vidareutvecklades av Faranak Miraftab (2004) inom den
feministiska litteraturen. Cornwall utvecklade begreppet _invited spaces for citizen
participation_ utifrån ett intresse för demokratiskt deltagande och hon menar att det
i varje givet sammanhang finns olika rum för deltagande, och ett samspel dessa
olika rum emellan. Det finns rum som erbjuds medborgarna av aktörer med makt
och det finns rum som medborgarna själva formar och väljer. De senare, menar
Cornwall, kan vara avgörande för att skapa förutsättningar i form av politiska


förmågor _,_ taktik och förtroende för ett meningsfullt engagemang i de förra, det
vill säga de rum dit medborgare bjuds in av aktörer med makt. Inom de rum som
medborgarna gör till sina egna formuleras “alternative visions whose involvement
transforms their possibilities, pushing its boundaries, changing the discourse and
taking control” (Cornwall, 2002, s. 3). Sådana rum kan skapas vid sidan av _invited
spaces_ , men även inom _invited spaces_.

Med syfte att öka förståelsen kring politikens informella dimensioner har
begreppet vidareutvecklats av Miraftab (2004) som tydliggör två interagerande
och ömsesidigt konstituerande typer av rum där medborgarskap praktiseras: _invited
spaces of citizenship_ och _invented spaces of citizenship_. Medan _invited spaces_ här definieras
som rum legitimerade genom givare och statliga initiativ, definieras _invented spaces_
som rum utifrån vilka myndigheter och status quo utmanas. Skillnaden mellan
dessa rum avgörs av syftet med de handlingar som tar form i respektive
sammanhang, inom _invited spaces_ kan handlingar exempelvis syfta till att
tillhandahålla _coping_ -mekanismer och inom _invented spaces_ syftar handlingar till
social förändring och motstånd. Trots den begreppsliga uppdelningen mellan de
två typerna av rum för medborgarskapets praktiserande betonar Miraftab att de
olika rummen bör ses som verktyg som kan användas som olika strategier vid
olika tillfällen och beroende på syfte, utan att behöva kopplas till specifika
grupper. Rum där medborgarskap praktiseras öppnas och stängs selektivt utifrån
syfte och behov.

Utifrån de här båda förståelserna av rum för medborgerligt deltagande har jag, för
att begreppet ska vara tillämpbart inom den civilsamhälleskontext som utgör fond
för avhandlingen, utvecklat det vidare. Medan Cornwalls begrepp utgår från ett i
deliberativ mening demokratiskt intresse för medborgerligt deltagande, använder
jag rum för medborgerligt deltagande i en vidare mening i och med att det här
inbegriper medborgarskapets praktik i form av civilsamhällesdeltagande generellt.
De olika rum för medborgerligt deltagande som är utgångspunkten i det här
sammanhanget är skapade rum för medborgerligt deltagande, öppna rum för
medborgerligt deltagande, öppna/skapade rum för medborgerligt deltagande och
slutna rum för medborgerligt deltagande.

_Skapade rum för medborgerligt deltagande_ är rum som medborgarna själva formar och
väljer. _Öppna rum för medborgerligt deltagande_ motsvarar det Cornwall benämner _invited_


_spaces for citizenship participation_ , det vill säga rum som görs tillgängliga av aktörer
med makt och som medborgarna bjuds in till. I det här sammanhanget rör det sig
om rum som civilsamhällesaktörer såsom majoritetsorganisationer bjuder in till.
Även en tredje typ av rum är relevant i det civilsamhällessammanhang som ramar
in den här avhandlingen. _Öppna/skapade rum för medborgerligt deltagande_ är rum
möjliggjorda av offentliga aktörer som en följd av en politisk satsning på
organisationer som samlar migranter, men som migranterna gör till sina egna. I
det här sammanhanget tolkas de organisationer som bildas i närtid efter
ankomsten till det nya landet som sådana. Utifrån Cornwalls konceptualisering
skulle även dessa rum kunna ses som skapade rum, då sådana kan skapas såväl vid
sidan av _invited spaces_ , som inom _invited spaces_. Med syfte att tydliggöra skillnaden
mellan de rum som migranterna själva formar och väljer från början och de rum
som möjliggörs genom offentliga aktörer och som därefter görs till migranternas
egna, benämns dock de senare i den här avhandlingen som just öppna/skapade
rum för medborgerligt deltagande. Utöver de tre typer av rum som beskrivits i det
föregående är även _slutna rum för medborgerligt deltagande_ relevant som begrepp för
att beskriva de sammanhang eller rum som inte är tillgängliga för
intervjupersonerna.

I linje med Cornwall och Miraftab menar jag att rum för medborgerligt deltagande
inte nödvändigtvis behöver vara kopplade till specifika grupper eller
organisationer utan i fokus står medborgarskapspraktiker i form av
civilsamhällesdeltagande i bred mening, vilka kan äga rum såväl i fysiska och
virtuella rum som i mer eller mindre organisatoriska formaliserade sammanhang.

Det dubbla begrepp som Miraftab (2004) utvecklat, det vill säga _invited_ och _invented
spaces for citizenship participation_ , används inte som analytiskt ramverk i avhandlingen
eftersom den större delen av det civilsamhällesdeltagande som det talas om i de
personliga berättelserna inte handlar om att konfrontera myndigheter och status
quo. Däremot är det synsätt som utvecklats av Miraftab när det gäller hur olika
rum kan tjäna som verktyg eller strategier att använda i olika sammanhang och
utifrån olika syften en relevant utgångspunkt i tolkningen av empirin.

I det här kapitlet har det teoretiska ramverk och de analytiska verktyg utifrån vilka
de personliga berättelserna som utgör empirisk utgångspunkt i avhandlingen


kommer undersökas, presenterats. I följande kapitel utvecklas hur sådana
berättelser kan, och i det här fallet kommer, studeras.



## 3. Berättelser som utgångspunkt

I det här kapitlet presenteras avhandlingens metodologiska utgångspunkter och
tillvägagångssätt. Det innebär att de val av perspektiv och metod som utgör den
grund utifrån vilken det empiriska materialet tolkas, introduceras, och att studiens
tillvägagångssätt och det empiriska materialet presenteras. I kapitlet diskuteras
även avvägningar som gjorts under arbetets gång, etiska överväganden, frågan om
reflexivet samt studiens räckvidd och begränsningar ur ett metodologiskt
perspektiv.

