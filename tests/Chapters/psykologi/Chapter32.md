### Sammanfattning

I det här kapitlet har ambitionen varit att belysa olika strategier för förankring
efter påtvingad migration. Därmed har fokus riktats mot avhandlingens tredje
frågeställning, det vill säga vilka strategier för förankring som kan identifieras i
människors berättelser om civilsamhällesdeltagande i ett längre tidsperspektiv
efter påtvingad migration. Civilsamhällesdeltagande ses här därmed som en
strategi för förankring i det samhälle migranten lever i – eller inte lever i – efter
flykten. Detta deltagande ses som en praktik varigenom intervjupersonerna
relaterar till de medborgerliga gemenskaper de tillhör och som en praktik


varigenom de agerar som medborgare i ett av länderna eller i båda. Därmed har
fokus riktats mot de sammanhang som intervjupersonerna är engagerade i 25 år
efter flykten, och de länder som detta deltagande relaterar till. Utifrån detta kan
tre typer av förankringsstrategier urskiljas: en strategi för förankring i det
ursprungliga hemlandet, en strategi för förankring i det nya hemlandet samt en
strategi för en samtidig förankring i både det ursprungliga och det nya hemlandet.
Även typologin över förankringsstrategier illustrerar därmed hur
civilsamhällesarenan också 25 år efter flykten kan utgöra en arena för balansering
av tillhörigheter.

Ett resonemang med särskilt fokus på kön, ålder och förändringar över tid har
även förts utifrån de tre strategierna. När det gäller kön och ålder kan konstateras
att det är den strategi för förankring i det ursprungliga hemlandet som skiljer sig
från de båda andra som representeras av såväl män och kvinnor i olika åldrar,
genom att det är kvinnor som var unga vuxna när de flydde som har startat
sociala/humanitära organisationer och att det för dem är ett sätt att agera som
medborgare i det ursprungliga hemlandet 25 år efter flykten. I en kvalitativ studie
med ett icke-representativt urval som denna är ambitionen inte att dra några
slutsatser utifrån att räkna intervjupersoner, utan det som denna studie visar vad
gäller kön och ålder bör snarare ses som en grund för andra forskare att i vidare
forskning undersöka eventuella skillnader i deltagande inom gruppen migranter
med flyktbakgrund.

När det gäller förändringar över tid visade en processanalys inte på något mönster
som kunde förklara respektive förankringsstrategi 25 år efter flykten. Konstateras
kan därmed att det inte finns en given väg till det ena eller andra utfallet, utan att
engagemangsbanorna till ett visst deltagande 25 år efter flykten kan se olika ut.

De tre typerna analyserades även utifrån de sammanhang som intervjupersonerna
är engagerade i under den första tiden i det nya landet, rörlighet mellan olika
civilsamhällessammanhang och de sammanhang som intervjupersonerna är
engagerade i vid tiden för intervjun.

När det gäller de sammanhang som intervjupersonerna är engagerade i under den
första tiden i det nya landet kan konstateras att civilsamhällesdeltagandet efter
flykten i de flesta fall börjar med engagemang i bosniska organisationer eller
församlingar. De intervjupersoner som representerar strategin för förankring i det


nya hemlandet och den samtidiga förankringsstrategin kommer tidigt i kontakt
med det nya samhället genom civilsamhällesdeltagande, vilket inte sker på samma
sätt för de personer som representerar strategin för förankring i det ursprungliga
hemlandet. Detta skulle kunna tyda på att tidiga kontakter med det omgivande
samhället genom civilsamhällesdeltagande kan ha betydelse för migranters
benägenhet att i ett längre tidsperspektiv genom civilsamhällesdeltagande agera
som medborgare i det nya hemlandet.

Analysen av berättelserna utifrån rörlighet mellan olika
civilsamhällessammanhang visar att övergångar från en förankringsstrategi till en
annan är vanligt, och att en övergång inte behöver ske en gång för alla, utan att
en intervjuperson som 25 år efter flykten representerar en viss typ av
förankringsstrategi, under årens lopp kan ha representerat även en annan, eller
andra typer av förankringsstrategier.

Slutligen visar analysen av de sammanhang som intervjupersonerna vid tiden för
intervjun är engagerade i att civilsamhällesdeltagande kan ge möjlighet till
demokratiskt deltagande och deltagande i kollektiv problemlösning i båda
länderna. I det nya hemlandet kan civilsamhällesdeltagande även innebära att
verka för ökad inkludering av andra migranter, det vill säga en dimension av
civilsamhällesrollen social integration. Men, i likhet med vad som framgår i
sammanhang där civilsamhällets roller i allmänhet beskrivs, kan
civilsamhällesdeltagandet även för migranter 25 år efter flykten innebära
tillhandahållande av service för de egna medlemmarna.

När det gäller de rum för medborgerligt deltagande som utgör utgångspunkt i
avhandlingen framgår att samtliga tre typer är relevanta för människors
förankringsprocesser och möjligheter att agera medborgare genom
civilsamhällesdeltagande även i det längre tidsperspektivet efter påtvingad
migration.

I följande kapitel, som är avhandlingens avslutande kapitel, ska vi återkomma till
typologin över förankringstrategier när avhandlingens resultat diskuteras.


## påtvingad migration 9. Civilsamhällets betydelser för medborgarskap efter

## medborgarskap efter påtvingad

## migration

Syftet med avhandlingen har varit att ge kunskap om civilsamhällets betydelser
för medborgarskap efter påtvingad migration. I fokus har två dimensioner av
medborgarskapet stått, såsom det beskrivits inom migrationsforskningen,
deltagande och tillhörighet. Det perspektiv på deltagande som har undersökts i
avhandlingen är civilsamhällesdeltagande, medan tillhörighet ses som ett
mångfasetterat fenomen som länkar samman individ med det omgivande
samhället.

Empirin består av 19 intervjuer med personer som har det gemensamt att de
lämnade det som idag är Bosnien och Hercegovina som en följd av kriget på
Balkan i början av 1990-talet. Före flykten var en del av dem ideellt engagerade,
medan andra inte var det. Det de har gemensamt är även att de tog sin tillflykt till
Sverige, att de kom fram till att stanna i Sverige och att de på olika sätt har varit
engagerade i civilsamhället under den 25-åriga period som följde på flykten. Mot
denna bakgrund har forskningsfrågan formulerats som följer; _Hur framträder
civilsamhällets betydelser för deltagande och tillhörighet i människors berättelser om
civilsamhällesdeltagande i ett längre tidsperspektiv efter påtvingad migration?_

För att besvara denna fråga undersöktes människors förankringsprocesser efter
påtvingad migration. Utifrån det formulerades en första frågeställning: Hur
kommer deltagande och tillhörighet till uttryck i människors berättelser om
civilsamhällesdeltagande i ett längre tidsperspektiv efter påtvingad migration? För
att besvara denna frågeställning undersöktes deltagande utifrån fyra samhällsroller
som civilsamhället tillskrivits i tidigare civilsamhällesforskning: deltagande i
kollektiv problemlösning, tillhandahållande av service i relation till de egna
medlemmarna, social integration och civilsamhällets demokratiska roll. Dessa
roller framträdde i de personliga berättelserna under hela den studerade


tidsperioden, dock i varierande grad, i de tre intresseriktningar som
civilsamhällesdeltagandet sorterades utifrån.^104

Tolkningarna av de personliga berättelserna visade även att
civilsamhällesdeltagande på olika vis har betydelse för tillhörighetsprocesser efter
påtvingad migration. Civilsamhällesdeltagande i relation till det ursprungliga
hemlandet tolkades som ett uttryck för tillhörighet, men detta deltagande kan även
innebära att nya tillhörigheter skapas genom relationer till och interaktion med
människor i det ursprungliga hemlandet efter flykten.

När det gäller civilsamhällesdeltagande i det nya hemlandet tolkades delar av det
som ett uttryck för tillhörighet i relation till den egna gruppen och det som
lämnades med flykten. Men även här innebär deltagandet att förutsättningar för
nya tillhörigheter kan skapas, dels inom den egna gruppen, dels i relation till det
nya hemlandet. Civilsamhället har i det här sammanhanget tolkats som en arena
där tillhörighet såväl kan skapas och accepteras, som begränsas och avvisas, och
därmed som en av de sfärer i samhället där tillhörigheter förhandlas efter
påtvingad migration. Civilsamhällesdeltagande kan därmed vara en väg till en
känsla av tillhörighet i relation till det nya hemlandet. Med tiden utgör
civilsamhällesdeltagande som avspeglar civilsamhällets demokratiska roll och
deltagande i kollektiv problemlösning uttryck för tillhörighet i relation till det nya
hemlandet, likväl som till det ursprungliga hemlandet och till gemenskaper
bortom nationalstaten såsom sådana som utgår från universella rättigheter.

Tolkningarna av de personliga berättelserna tyder på att människors
förankringsprocesser efter påtvingad migration bör ses som något mer än
processer begränsade i tid och rum till den första tiden i det nya hemlandet. Att
finna sig till rätta och hitta ett aktivt förhållningssätt som medborgare kan ta
betydligt längre tid än så efter påtvingad migration och röra fler sammanhang än
det nya hemlandet. Människors förankringsprocesser efter påtvingad migration

(^104) Ett undantag bör här nämnas. Civilsamhällesrollen tillhandahållande av service för de egna
medlemmarna framträder inte i det deltagande som är riktat mot det ursprungliga hemlandet, medan
det är en roll som framträder desto tydligare inte minst inledningsvis i det nya landet. Att denna
civilsamhällesroll inte framträder i det deltagande som är riktat mot det ursprungliga hemlandet
förefaller naturligt eftersom det här är en roll med en inåtriktad prägel och som därmed inte blir
tydlig när fokus riktas mot aktiviteter i det ursprungliga hemlandet.


ses här därmed som processer som kan pågå under en längre tidsperiod och som
processer som rör fler sammanhang än enbart det nya landet.

Som framgår i det föregående kan civilsamhällesdeltagande ha betydelse för
människors förankringsprocesser efter påtvingad migration. Syftet och
forskningsfrågan utgår dock inte från enbart civilsamhällesdeltagandets
betydelser, utan från _civilsamhällets_ betydelser. En andra frågeställning
formulerades utifrån det: Hur skapas förutsättningar inom civilsamhället för
deltagande- och tillhörighetsprocesser efter påtvingad migration? I det här
sammanhanget visade tolkningarna av berättelserna att _civilsamhällets betydelser_ kan
förstås utifrån tre faktorer, förutom de möjligheter som själva
civilsamhällesdeltagandet innebär, och som redogjorts för i det föregående, även
den institutionella kontexten och det som i det följande kommer benämnas som
förutsättningar inom civilsamhället.

I berättelserna framgår att de institutionella förutsättningarna i form av den
svenska politikens ambition att skapa möjligheter till självorganisering för
migranter är betydelsefulla för intervjupersonerna, inte minst inledningsvis efter
flykten. Genom dessa rum skapas förutsättningar för civilsamhällesdeltagande
såväl i relation till det nya som det ursprungliga hemlandet. Det här är även rum
som det offentliga kan använda som verktyg för integration och som
majoritetsorganisationer kan utgå ifrån i kontakter med migrantgrupper. Med
tiden ökar variationen när det gäller de typer av rum som skapar förutsättningar
för de civilsamhällesroller som här står i fokus. Vid sidan av de rum som redan
nämnts, formar och väljer intervjupersonerna nya rum för olika ändamål samt
deltar i majoritetsorganisationer. Utifrån detta kan konstateras att civilsamhällets
rum, oavsett av vilken aktör och varför de konstruerats, används för att möta de
frågor, utmaningar och problem som migranterna upplever. Användningen av
olika rum kan därmed ses som en avspegling av de olika strategier som migranter
använder för att skapa sig en plats i det nya samhället (Korac/Korac-Sanderson,
2009/2016), men även för att behålla kontakten med det ursprungliga hemlandet
och för att verka för överbryggande av etniska gränser och för idéer som inte
begränsas av en specifik nationalstat. Så långt den del av den institutionella
kontexten som innebär att förutsättningar, genom den mångkulturella politiken,
skapas för migranters självorganisering. Det dubbla medborgarskapet, vilket även
det är en del av de institutionella förutsättningar som är relevant i det


sammanhang som avhandlingen rör, liksom förutsättningar inom civilsamhället,
är några av de perspektiv som diskuteras närmare efter en redogörelse för vad
avhandlingens tredje frågeställning resulterade i och en kort metodkommentar.

Den tredje frågeställningen berör vilka strategier för förankring som kan
identifieras i människors berättelser om civilsamhällesdeltagande i ett längre
tidsperspektiv efter påtvingad migration och har besvarats genom en typologi
konstruerad utifrån mina tolkningar av de personliga berättelserna. Bakgrunden
till frågeställningen och typologin är Korac/Korac-Sandersons (2009/2016)
resonemang kring de _emplacement_ -strategier som flyktingar antar i det nya landet
för att återta kontrollen i livet och för att bygga upp ett nytt liv efter flykten,
strategier som följs av processer genom vilka kontinuitet och förändring
förhandlas och en flerdimensionell känsla av tillhörighet utvecklas. Inspirerad av
detta resonemang var ambitionen att undersöka migranternas
civilsamhällesdeltagande 25 år efter flykten, det vill säga utifrån ett längre
tidsperspektiv, men även utifrån de båda länder som migranterna har formellt
medborgarskap i. Civilsamhällesdeltagande betraktas här därmed som en strategi
för förankring som en person kan anta efter påtvingad migration för att relatera
till det land eller länder som hon som medborgare tillhör. De tre typer som
framträder i berättelserna är en strategi för förankring i det ursprungliga
hemlandet, en strategi för förankring i det nya hemlandet samt en strategi för en
samtidig förankring i både det ursprungliga och det nya hemlandet. Dessa
strategier kommer beröras vidare i diskussionen.

