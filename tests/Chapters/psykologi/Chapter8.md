### Disposition

I det efterföljande kapitlet presenteras avhandlingens teoretiska referensram.
Inledningsvis introducerar jag den syn på medborgarskap som präglar
avhandlingen, därefter de teoretiska verktyg som analys och tolkningar utgår ifrån.
I kapitel tre presenteras avhandlingens metodologiska utgångspunkter och det
empiriska underlaget samt undersökningens tillvägagångssätt och analysprocess.
Här diskuteras även avvägningar, etiska överväganden, reflexivet samt studiens
räckvidd och begränsningar ur ett metodologiskt perspektiv.

Kapitel fyra, fem, sex, sju och åtta utgör avhandlingens empiriska kapitel. I kapitel
fyra ges bakgrunden till de berättelser som i efterföljande kapitel analyseras och
tolkas utifrån avhandlingens frågeställningar. Här riktas fokus mot livet före kriget
i dåvarande Jugoslavien, intervjupersonernas ideella engagemang i det
sammanhanget samt den första tiden i Sverige efter flykten.

I kapitel fem, sex och sju står respektive intresseriktning i fokus, det vill säga
civilsamhällesdeltagande med fokus på det ursprungliga hemlandet, med fokus i
det nya hemlandet och civilsamhällesdeltagande med fokus bortom etnicitet och
nationalstat. Dessa kapitel består av två delar, i en första del presenteras den
empiri som valts ut för att besvara de båda första frågeställningarna i


avhandlingen. Här står intervjupersonernas berättelser i fokus, från ankomsten till
det nya landet till tiden för intervjun. I respektive kapitels andra del är ambitionen
att besvara samma frågeställningar.

Kapitel åtta behandlar avhandlingens tredje frågeställning utifrån vilken en
typologi över strategier för förankring i ett längre tidsperspektiv efter påtvingad
migration utvecklas. Här står det ursprungliga och det nya hemlandet i fokus, och
deltagandet ringas in genom det som i annan civilsamhällesforskning går under
beteckningen medborgerligt engagemang, i stället för det vidare
civilsamhällesdeltagande som i de föregående kapitlen står i fokus.

I avhandlingens avslutande kapitel nio presenteras och diskuteras resultaten från
undersökningen, genom vilket slutsatser dras utifrån tre teman.


## 2. Medborgarskap i migrationens tidevarv

Som framgår i föregående kapitel kommer inspiration till avhandlingen från flera
kunskapsområden. I det här kapitlet är ambitionen att presentera
undersökningens teoretiska referensram som utifrån det tagit form. Genom
medborgarskapslitteraturen och civilsamhälleslitteraturen läggs grunden för en
förståelse av medborgarskap som praktik, vilket kommer utvecklas i kapitlets två
första avsnitt. Efter det redogör jag för hur det processperspektiv som lånas från
medborgarskapslitteraturen kommer användas i avhandlingen, samt de analytiska
verktyg som bidrar till att synliggöra dessa processer i det sammanhang som här
står i fokus. De metodologiska utgångspunkterna för avhandlingen presenteras i
kapitel 3.

