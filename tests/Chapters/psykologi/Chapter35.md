### Slutsatser och avslutande reflektioner

#### Att foga samman en livsvärld

Det teoretiska perspektiv som utgjort utgångspunkt i avhandlingen har synliggjort
flerdimensionella deltagande- och tillhörighetsprocesser, processer som jag
förstår som betydelsefulla för att en människa ska kunna finna sig till rätta och
kunna agera som medborgare efter påtvingad migration, oavsett i vilket
sammanhang. Det är också processer som ofta är präglade av kumulativitet, där
det ena deltagandet leder till det andra, där erfarenheter från ett engagemang föder
ett annat och där samtidigheten, sett i relation till de båda länderna, framgår på
olika sätt. Utifrån detta har undersökningen visat att deltagande och tillhörighet
inte behöver vara begränsat till antingen det ena eller det andra landet, utan att en
samtidighet kan prägla såväl deltagande som tillhörigheter. Civilsamhället bör
därmed ses som en sfär med utrymme för såväl kontinuitet som förändring efter
påtvingad migration. Mot bakgrund av det menar jag att civilsamhällesdeltagande
efter påtvingad migration kan innebära en möjlighet att foga samman en livsvärld
som sträcker sig över (åtminstone) två länder.

#### Den sociala integrationens komplexitet

Henriksen m.fl. (2019a), som står bakom det verk som jag till stora delar lutat mig
mot i utvecklandet av de specifika civilsamhällesroller som tolkningarna av de
personliga berättelserna inledningsvis utgick ifrån, konstaterar att lika mycket
retorik som omgärdar civilsamhällets kapacitet att bidra till social inkludering, lika
mycket saknas det kunskap kring de mekanismer som skulle kunna bekräfta denna
retorik. En väg framåt i den utmaningen, menar jag, är att försöka förstå vad social
integration, utifrån ett civilsamhällesperspektiv, kan innebära. I den här
avhandlingen har jag försökt belysa detta genom olika dimensioner av social
integration, dimensioner som också visar på den sociala integrationens
komplexitet.

Jag menar att social integration bör förstås som ett flerdimensionellt fenomen
som inte enbart kan sökas i de sociala nätverk som involverar migranter och
majoritetsbefolkning, utan även i andra sammanhang såsom inom den egna
migrantgruppen och i relationer till andra migranter och migrantgrupper. Det här
konstaterandet innebär att jag sällar mig till de reflexiva migrationsforskare som


ifrågasätter det argument som innebär att det är just genom överbryggande sociala
nätverk som integrationsprocesser äger rum, om vi med dessa nätverk menar
sociala relationer mellan migranter och majoritetsbefolkning. Teoretiskt innebär
detta att jag menar att dikotomin mellan överbryggande och sammanbindande
socialt kapital i migrationssammanhang kan ha spelat ut sin roll i samhällen
präglade av demografisk komplexitet, såsom det svenska samhället, om
överbryggande socialt kapital definieras utifrån sociala nätverk som involverar
majoritetsbefolkningen_._

Inte minst framgick det med tydlighet hur organisatoriska sammanhang, såsom
migrantorganisationer, utgör en väg in i det nya samhället, inte bara utifrån att det
är ett organisatoriskt sammanhang som direkt eller indirekt används som ett
integrationsverktyg av staten och det offentliga, utan även för att det blir en bas
utifrån vilken migranterna utifrån eget huvud agerar och sätter sig i relation till det
nya samhället. Detta, menar jag, talar för att integrationsprocesser inte enbart kan
förstås utifrån institutionella förutsättningar och individuella strategier, utan även
utifrån de organisatoriska sammanhang som migranten är del av, såsom
civilsamhällessammanhang_._

Genom dessa slutsatser bidrar avhandlingen med mer nyanserade perspektiv än
de som ofta anlagts, på hur förutsättningar för social integration skapas. De här
slutsatserna har även implikationer för såväl praktik och politik som akademi
genom att den första slutsatsen talar emot antagandet att social integration är
något som sker endast när migranter möter majoritetsbefolkning, medan den
andra slutsatsen innebär att fokus när det gäller integration även bör riktas mot
organisatoriska processer. Det senare ska vi återkomma till i det följande.

#### Civilsamhället och tillhörigheten

Utifrån ett teoretiskt perspektiv som medger ett mer dynamiskt anslag än fokus
antingen på det nya hemlandet eller det ursprungliga, har fokus riktats mot
människors förankringsprocesser efter påtvingad migration i bredare mening.
Genom tolkningarna av de personliga berättelserna utifrån detta perspektiv blev
en civilsamhällesroll tydlig som utgår från civilsamhället som arena för
förhandling och balansering av tillhörigheter, vilket är processer som involverar
såväl migranten som det omgivande samhället. Jag har argumenterat för att denna
roll bör ses som en samhällsroll, eftersom människors förankringsprocesser efter


påtvingad migration har betydelse inte bara på individnivå, utan även på
samhällsnivå, för den medborgerliga samhörigheten. Ett perspektiv på denna roll
utgår från att civilsamhället utgör en arena där migrantens tillhörighetsanspråk
förhandlas, en förhandling som kan leda såväl till accepterande som avvisande
och begränsande, medan ett andra perspektiv utgår från mer individuellt
orienterade tillhörighetsprocesser.

När det gäller det första perspektivet har avhandlingen i samstämmighet med
delar av tidigare forskning visat en tvetydig bild när det gäller migranters
deltagande i det sedan länge etablerade civilsamhället; deltagandet kan innebära
såväl handlingsutrymme som att behöva möta exkluderande sociala praktiker. Det
här exemplifierar att såväl inkluderande som exkluderande mekanismer verkar
även i civilsamhället. Denna slutats manar civilsamhällesaktörer till en mer
nyanserad syn på civilsamhällets betydelser i relation till migranter. I stället för att
närmast uteslutande rikta fokus mot civilsamhällets inkluderande insatser, borde
även ansträngningar göras för att försöka förstå de exkluderande sociala praktiker
som kan möta de migranter som har ambitionen att närma sig det sedan länge
etablerade civilsamhället.

Det andra perspektivet på denna civilsamhällesroll utgår från individuella
tillhörighetsprocesser. Utifrån detta perspektiv kan civilsamhällesdeltagande
innebära såväl ett uttryck för tillhörighet i relation till det ursprungliga hemlandet,
som utrymme att förhandla tillhörighet i relation till det nya landet. Detta innebär
att civilsamhällesarenan för migranten också kan vara en arena för balansering av
olika tillhörigheter, där tillhörighet i relation till det nya hemlandet kan vara en
aspekt. Dessa processer äger bland annat rum inom migrantorganisationer, vilket
är ett resultat med bäring på politiken och det offentligas stöd till organisationer
skapade på etnisk grund. Det offentligas stöd till denna typ av organisationer har
ofta motiverats utifrån migranters möjlighet att bevara och utveckla
samhörigheten i den egna etniska gruppen. Detta politiska mål har dock beskrivits
stå i ett spänningsförhållande till statens mål att integrera dessa organisationers
medlemmar i den övergripande medborgargemenskapen (Borevi, 2004). En
slutsats utifrån den här undersökningen är dock att detta spänningsförhållande
inte behöver råda i praktiken, här framstår i stället migrantorganisationen som ett
civilsamhällesrum där förhandlingar av tillhörighet i relation till det nya landet ges
utrymme inledningsvis efter flykten och som ett rum varigenom migranten med


tiden kan balansera olika tillhörigheter, varav tillhörighet i relation till det nya
landet utgör en aspekt.

Den här slutsatsen innebär dock inte att detta spänningsförhållande behöver vara
utspelat i alla situationer, vilket är ett konstaterande som aktualiserar frågan om
överförbarhet av resultat, närmare bestämt överförbarheten av nämnda
civilsamhällesroll. Utgångspunkten för ett resonemang kring överförbarhet i det
sammanhang som här studerats behöver vara att olika migrantgrupper kan ha
olika förutsättningar för förankringsprocesser efter påtvingad migration, men
även att integrationsprocesser äger rum i flera olika samhällssfärer (Schierup &
Ålund, 1987). De delar av den sociala integrationen som en studie med
utgångspunkt i ett civilsamhällesperspektiv kan belysa utgör därmed endast en del
av flera i den komplexa process som vi brukar tala om som integration. I ett land
som Sverige har exempelvis utbildningsnivån betydelse för etablering på
arbetsmarknaden. Ekonomisk integration genom etablering på arbetsmarknaden
är en faktor som kan påverka också den sociala integrationen, även om det inte
utgör en garant för social integration (Likić-Brborić & Bennich-Björkman, 2016).
Den bosniska gruppen som lever i Sverige, liksom de 19 personer som
intervjuades i avhandlingen, har en relativt hög utbildningsnivå, vilket också
hävdats vara en bidragande orsak till bosniernas integration i Sverige. En i
jämförelse stor andel av den bosniska gruppen är också etablerad på
arbetsmarknaden. Här har vi alltså två möjliga faktorer som kan påverka
migranters förankringsprocesser i det nya landet, faktorer som inte alla
migrantgrupper med flyktbakgrund som lever i Sverige är gynnade av på samma
vis som den bosniska gruppen.

Här bör vi också påminna oss om att tidigare forskning visar att sannolikheten
för ideellt engagemang ökar med individuellt kapital i form av socialt, kulturellt
och humankapital (Wilson & Musick, 1997). Handy och Greenspan (2009) har
också visat att nyttan med volontärarbete för migranter kan beskrivas utifrån ett
stärkande av humankapital och socialt kapital. I avhandlingens metodkapitel
framgår att ett av skälen till att jag utgår från den flyktinggrupp som ofta beskrivs
som den mest sannolika när det kommer till integration är antagandet att det är
en av de grupper som i stor utsträckning har använt sig av det svenska
institutionella ramverket för att hitta former för deltagande på
civilsamhällesarenan och i samhället. Men detta val innebär också att det, i linje


med Walzers (2002) resonemang om att resursstarka individer genom
civilsamhällesdeltagande kan stärka sin position i samhället ytterligare, kan vara så
att den bosniska migrantgruppen i högre grad än andra grupper med
flyktbakgrund har kunnat tillgodogöra sig den resursmobiliserande kapacitet som
bland andra Walzer tillskriver civilsamhället. Även detta resonemang bör beaktas
i en bedömning av möjligheterna att föra över avhandlingens resultat till andra
grupper av migranter med flyktbakgrund.

En annan faktor som har betydelse för olika gruppers förankringsprocesser efter
påtvingad migration är de institutionella förutsättningar som råder under den
tidsperiod som gruppen i fråga kommer till Sverige. Den bosniska gruppen kom
till Sverige under en period då skyddsbehövande i regel fick permanenta
uppehållstillstånd.^106 I berättelserna framgick att flera av de intervjuade såg
uppehållstillståndet som en vändpunkt som gjorde att de kunde blicka framåt (se
kapitel 4). Jag tolkar det som att uppehållstillståndet gav dem en trygghet utifrån
vilken de kunde ta sig an de utmaningar som det innebär att landa och finna sig
till rätta, inte bara i ett nytt samhälle, utan även i livet, efter erfarenheter av krig
och flykt. Genom det permanenta uppehållstillståndet gavs de möjlighet att se sig
själv och sin framtid i det nya landet. I samstämmighet med det resonemang som
jag fört utifrån Mays (2013) perspektiv på tillhörighet kan permanent
uppehållstillstånd därmed ses som att skyddsbehövandens tillhörighetsanspråk i
relation till det nya landet accepteras genom att landet blir mer än en tidsbegränsad
fristad undan krig och förföljelse. Utifrån detta kan migranten börja fatta beslut
inför framtiden, vilket kan vara avgörande för stora delar av de
förankringsprocesser som den här avhandlingen rör.

Idag ser de institutionella förutsättningarna annorlunda ut, i stället för permanenta
uppehållstillstånd är tidsbegränsade uppehållstillstånd huvudregel för
skyddsbehövande.^107 Utifrån det jag förstår om människors förankringsprocesser

(^106) I dagens utlänningslag (2005:716) finns två kategorier _skyddsbehövande_ , flyktingar och alternativt
skyddsbehövande, 2021 mönstrades kategorin övriga skyddsbehövande ut. Jag kommer i
resonemanget i det här kapitlet tala om skyddsbehövande, det vill säga inte gör skillnad mellan
flyktingar och andra skyddsbehövande.
(^107) Genom ändringarna i utlänningslagen 2021 infördes särskilda krav för permanent
uppehållstillstånd. De flyktingar som idag beviljas permanent uppehållstillstånd utan dessa krav är de
”som tagits emot i Sverige inom ramen för ett beslut som regeringen har meddelat om överföring av


efter påtvingad migration bör uppehållstillståndens art vara en faktor som kan
påverka människors förankringsprocesser efter påtvingad migration. Utan en typ
av uppehållstillstånd som gör att skyddsbehövanden kan se sig själv och sin
framtid i det nya landet, är det möjligt att de deltagande- och tillhörighetsprocesser
som i den här avhandlingen beskrivits kan vara svåra att få till stånd. Jansson-
Keshavarzs m.fl. (2020) visar även att förändringarna av den svenska
migrationspolitiken har försvårat för migranters etablering och delaktighet i
Sverige, och för det arbete som bedrivs av civilsamhällesorganisationer med
samma syfte. Med den svenska migrationspolitikens nya riktning torde den
civilsamhällesroll som jag argumenterat för i avhandlingen inte vara lika relevant
för majoriteten av de skyddsbehövande som under senare år och idag kommer till
Sverige, som den var för de som kom på den tid då Sverige som regel gav
skyddsbehövande en permanent fristad undan krig och förföljelse.

Resonemanget kring olika gruppers olika förutsättningar för förankringsprocesser
i det mottagande landet visar att flera faktorer kan spela in, vilket också
problematiserar frågan om överförbarhet av avhandlingens resultat till andra
migrantgrupper. Med senaste årens förändringar av den svenska
migrationspolitiken kan denna överföring bli svår när det gäller
civilsamhällesrollen som handlar om att det nya landet även det blir ett hemland
för migranten.

Om vi antar att betydelsen av civilsamhället som arena för förhandling av
tillhörigheter efter påtvingad migration är betydligt mindre idag än på den tid då
permanenta uppehållstillstånd var regel, vilken kommer då vara det svenska
civilsamhällets roll i relation till skyddsbehövande i framtiden? Ett svar på den
frågan kan vara det som civilsamhällesforskare talar om som service, sannolikt
kommer service även i framtiden behövas när skyddsbehövande söker sig till
Sverige.

Den bild som jag här har målat upp är något tillspetsad, som om allt var avhängigt
ett permanent uppehållstillstånd. Ett inte helt grundlöst antagande är att i alla fall
några av de skyddsbehövande som idag inledningsvis beviljas tillfälligt

skyddsbehövande till Sverige (vidarebosättning)” (Kap 5 2 §), det vill säga de migranter som ofta
benämns kvotflyktingar.


uppehållstillstånd kommer att stanna i Sverige. Kanske ser de redan sin framtid
här när de passerar gränsen, långt innan de eventuellt beviljas tillfälligt
uppehållstillstånd. De förankringsprocesser med betoning på förhandling av
tillhörigheter som beskrivits i den här avhandlingen kommer kanske då vara
relevanta i deras fall. Denna förhandling torde även kunna vara relevant för de
kvotflyktingar som fortsatt erhåller permanent uppehållstillstånd. Oavsett dessa
processers relevans för andra skyddsbehövande än kvotflyktingar kan de
mekanismer för social integration som jag börjat resonera kring i avhandlingen
vara relevanta för de migranter som idag redan lever i Sverige, och för dem kanske
civilsamhällesarenan är, eller kan bli, också en arena för balansering av olika
tillhörigheter.

Ambitionen med denna något tillspetsade bild är att tydliggöra det nära samspel
mellan civilsamhälle och såväl det omgivande samhället som politiken, som jag
menar att ett fokus på migrationsfrågan synliggör. Det som sker i samhället och
politiken påverkar det som sker i civilsamhället, inte för att civilsamhället går i
politikens ledband utan för att det i civilsamhället finns en dynamik och lyhördhet
som avspeglas i de roller som civilsamhället har och tar. Denna dynamik och
lyhördhet har även varit det som gjort att civilsamhället, i ett historiskt perspektiv,
också har haft förmågan att påverka samhällets utveckling. Civilsamhället är en
del av ett samhälleligt projekt som fortfarande inte förverkligats, och ett löfte om
något annat än rådande förhållanden (Kocka, 2006). Utifrån det här perspektivet,
och att döma av civilsamhällesorganisationers remissvar med anledning av
regeringens proposition (2020/21:191) om ändrade regler i utlänningslagen, är
service inte det enda svaret på frågan om vilken roll det svenska civilsamhället
kommer ha i relation till skyddsbehövande i framtiden.

