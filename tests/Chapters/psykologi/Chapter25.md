### Transetniskt civilsamhällesdeltagande

Även ett transetniskt civilsamhällesdeltagande blir synligt på olika sätt i
berättelserna. Utgångspunkten för denna typ av deltagande är att det har sin
utgångspunkt i ett fokus bortom etnicitet. Ett exempel på det, som blir synligt
tidigt, kronologiskt sett, i berättelserna är verksamhet organiserad för svenskar
och utrikesfödda, det vill säga verksamhet med syfte att nyanlända och redan
etablerade ska komma i kontakt med varandra. Det talas om
kontaktfamiljsverksamhet och grupper för inrikes- och utrikesfödda kvinnor,
samtliga verksamheter arrangerade av en majoritetsorganisation. Det här är
sammanhang som möjliggör sociala nätverk och där deltagarna lär känna varandra
och respektive länder, där man bakar, byter recept och ägnar sig åt kreativa
uttryck. Men F. beskriver även den grupp för kvinnor som hon deltar i som
betydelsefull utifrån att det blir ett sammanhang där hon blir introducerad till det
svenska samhället: ”Så att jag fick hjälp att hitta vägen till olika saker som jag ville
göra, det var det viktigaste, det var som att de öppnade dörren för allt annat sen.”


Hon får i det här sammanhanget inblick i såväl föreningslivets möjligheter, som
kanaler för politisk påverkan i det nya landet. Utöver det beskrivs den här gruppen
även ha en annan betydelse:

```
(N)är jag träffade dom kvinnorna började jag få tillbaka tilliten till
människor, för vi kom, vi var mycket... sårade. Vi kom med den ständiga
frågan varför det som hände hade hänt och vad jag hade gjort för att bli
tvungen att lämna, det var inte mitt fel, jag har inte gjort nåt och inte heller
tusentals andra. Då slutar man nästan tro på folk och blir lite distanserad
och så, men den gruppen öppnade dörrar och gjorde att man började
känna tillit överhuvudtaget till människan. (F.)
```
Förutom att exemplifiera ett civilsamhällesdeltagande utifrån vilket det nya
samhället kan börja navigeras, får det här deltagandet betydelse för att kunna
bygga tillit efter krigs- och flykterfarenheter. De här exemplen illustrerar därmed
att det som visats när det gäller migrantorganisationen under den första tiden i det
nya hemlandet (se kapitel 6), även kan gälla för majoritetsorganisationer, det vill
säga att det blir ett sammanhang som kan ge utrymme för återhämtning och
socialt stöd efter migration och flykt (Khvorostianov & Remennick, 2016).

I flera berättelser talas det även om deltagande som tar form efter ett antal år i det
nya landet inom en organisation som samlar bosnier över etniska gränser, en
organisation som ges en specifik roll i spåren av kriget på Balkan. E. talar om
krigets konsekvenser i termer av ett ständigt definierande av ‘den Andre’ och att
det kan vara svårt att gå över de gränser som de etniska skiljelinjerna, enligt
honom, ofta medför. Han beskriver organisationens grundidé som en motsats till
den etniska positionering som han beskriver som vanlig i mötet mellan personer
från Bosnien och Hercegovina:

```
(V)år organisation skulle stå för medborgarrätten, för människors lika
värde oavsett återigen vuxna, barn, kvinnor eller män, oavsett religion,
oavsett nationalitet, så länge man delade våra intressen och kämpade för
samma ändamål som vi hade i våra stadgar, så var man mer än välkommen.
Och vi försökte verkligen vara, eller är fortfarande, en förebild, på att... -
trots kriget, trots alla saker som kom att skilja människor åt på olika sätt -
på att självklart kan vi vara tillsammans, självklart kan vi jobba
```

```
tillsammans, självklart kan vi vara vänner, självklart kan vi vara gifta med
varandra. Det har inte med saken att göra. (E.)
```
Satt i sin kontext, det vill säga Bosnien och Hercegovina efter kriget, men även
utifrån en organisationskontext där jugoslaviska föreningar i Sverige ofta
splittrades som en följd av kriget på Balkan och där organiseringen efter det ofta
startade om utifrån etniska skiljelinjer, så kan det här förstås som ett deltagande
med ett enande syfte. Utifrån ett sådant syfte talar E. om medborgarrätt och lika
värde, vilket innebär att medborgarskapet här får en enande funktion, medan
etiska skiljelinjer sätts åt sidan.

Genom den här transetniska organiseringen bedrivs verksamhet som syftar till att
skapa kopplingar och utbyte mellan Bosnien-Hercegovina och Sverige. T. talar
om att vara till nytta för båda samhällen: ”(A)tt ta det bästa från båda samhällen
och kombinera på något sätt så att de bästa delarna kompletterar varandra. Så får
man bästa förutsättningar för en framgångsrik utveckling”. Hon talar om
samhällsnytta, och exemplifierar med organisationens arbete för att underlätta för
entreprenörer att etablera sig över nationsgränserna:

```
(Vi) byggde upp den här plattformen för att stärka utbytet mellan de två
länderna, vilket är viktigt även för svenska företag som vill ta sig in på
marknaden i andra länder. Och även tvärtom, företag från Bosnien som
vill söka sig hit (...) Visst, de är inte med i EU, men det finns möjligheter
och ... för att hitta, som sagt, för att hjälpa till med informationsutbyte,
med ... Helt enkelt en samverkan som gynnar utveckling både i Sverige
och Bosnien och Hercegovina. (T.)
```
I det här arbetet samarbetar organisationen bland annat med myndigheter i båda
länderna, inte minst svenska myndigheter inom bistånd och handel. Det är även
myndigheter som det refereras till när det talas om hinder för deltagande i det här
sammanhanget. E. menar att det offentliga inte ser fördelarna med vad ”det
dubbla perspektivet”, i det här fallet en kombination av ett bosniskt och ett
svenskt perspektiv, kan medföra. Sammanhanget han talar om rör internationellt
samarbete och bistånd, vilket den organisation han är engagerad i är involverad i
på ett idéstadium. E. ger här uttryck för en känsla av att inte tas i anspråk: ”att
inte använda inhemska resurser när man hjälper ett land, det känns som så
bortkastad kunskap”. Utöver att inte tas i anspråk talas det även, när det gäller


hinder för deltagande, om svårigheter att som ideell förening utan anställda hitta
vägar och leva upp till de krav som ställs inom internationellt samarbete och
bistånd för att kunna gå från idéstadium till konkret verksamhet.

Den här transetniska organiseringen tolkar jag som en möjlighet att mötas över
etniska skiljelinjer som i andra sammanhang kan ha en splittrande verkan och en
möjlighet att verka för utveckling i det ursprungliga hemlandet utifrån landet som
helhet och inte utifrån den egna etniska tillhörigheten.

E. talar även om hinder kopplade till att vara en organisation med en transetnisk
ambition när det gäller att skapa förändring i Bosnien och Hercegovina. Att utgå
från lika värde och tanken om ett enande medborgarskap innebär att ibland
behöva avstå från att delta vid arrangemang i det ursprungliga hemlandet som
utgår från en uppdelning av människor utifrån etnicitet. Han hänvisar till
svårigheten att som ideell förening påverka i ett sådant sammanhang: ”(D)et är ju
ett stort hinder och det är ett hinder som är ganska svårt att överkomma. Det
krävs en bra mycket större makt”. (E.)

Det transetniska civilsamhällesdeltagandet blir synligt även genom engagemang
för andra utrikesfödda i det nya hemlandet än bosnier. Ett av de tidigare exemplen
på det är ett engagemang vid en flyktingmottagning dit kosovoalbaner anländer,
ett sammanhang där flera civilsamhällesorganisationer är involverade, däribland
den organisation som I. är engagerad i. Det här blir ett sammanhang där de egna
erfarenheterna av att komma till ett nytt land som flykting kommer till
användning: ”Med tanke på vår erfarenhet, med tanke på att vi tidigare levde i
samma land... för dom var det väldigt viktigt att träffa någon som kunde språket,
som kunde förstå deras situation.” (I.) Genom detta deltagande kan
intervjupersonen sägas få en brobyggarfunktion i relation till nyanlända som är på
väg in i det nya samhället.

Detsamma gäller B. som genom deltagande i en transetnisk organisation, får en
liknande brobyggarfunktion efter 2015 års flyktingsmottagnade. Men hennes
deltagandet i denna organisation innebär även ett påverkansarbete gentemot
svenska myndigheter som syftar till ökad kulturell kompetens inom vården. Hon
exemplifierar med ett kommunalt rådssammanhang där hon sedan flera år deltar
som representant för den enda migrantorganisationen:


```
Vi är alla olika människor, vi har olika bakgrund, olika kulturer, alla kan
inte behandlas på samma sätt. Kanske har jag lättare för att gå och fråga
efter hjälp, men det finns dom som inte har det i sin kultur. Dom är rädda
för myndigheter och sådär. Man måste jobba med dom grupperna på ett
annat sätt och det är där vi ska påverka. Nu har jag suttit där [i det
kommunala rådet] i många år och jag påpekar hela tiden: ”Jaha, men vad
har ni för de här grupperna, vad har ni..?”. (B.)
```
Det här kan exemplifiera hur ett transetniskt deltagande blir en möjlighet att
påverka inte bara myndigheter för en mer inkluderande vård, utan i förlängningen
även för ett mer inkluderande samhälle.

Även E. får en brobyggarfunktion i relation till nyanlända genom att han deltar i
ett mentorskapsprogram, även det i spåren av 2015 års flyktingmottagande:
”Huvudsyftet var att hjälpa den person du fick som din adept att komma till
praktik, en första liten knuff in i samhället”. Deltagandet initieras efter förfrågan
från en kommun till den organisation E. är engagerad i och kan därmed även
exemplifiera hur det offentliga aktivt involverar migrantorganisationer i arbetet
för integration.

De föregående exemplen visar hur ett transetniskt deltagande kan innebära en
brobyggarfunktion i relation till nyanlända på väg in i samhället och för att påverka
myndigheter för bättre villkor för utrikesfödda. Men J. talar även om ett
engagemang genom vilket hon får en liknande funktion i relation till utrikesfödda
verksamma inom kulturområdet. Engagemanget beskrivs som ett svar på de
hinder som hon menar kan möta icke-etablerade konstnärer, bland annat
utrikesfödda, i konstvärlden: ”Det är en väldigt konservativ värld där utställningar
bokas tre, fyra år i förväg, de tar en väldigt hög provision och så vidare.” (J.) Det
här kan exemplifiera hur ett civilsamhällesdeltagande även kan innebära en
brobyggarfunktion i relation till andra utrikesfödda med syfte att skapa utrymme
för fler inom en specifik sektor i samhället. Det transetniska deltagandet som
innebär en brobyggarfunktion kan även förstås som olika sätt att verka för ökad
social inkludering av utrikesfödda i samhället.

Det som i det här avsnittet refereras till som en brobyggarfunktion synliggörs även
av Weng och Lee (2015) som undersökt skälen till migranters ambitioner att ge


tillbaka till den egna etniska gruppen^97 även visar att just migranter med
flyktbakgrund, till skillnad från migranter utan denna bakgrund, ofta engagerar sig
för att stötta även flyktingar utanför den grupp de själva tillhör. Forskarna tolkar
detta som att den gemensamma erfarenheten av flyktingskap skapar en känsla av
samhörighet som motiverar engagemang.

