### Centrala begrepp och avgränsningar

I detta avsnitt presenteras centrala begrepp för avhandlingen och avgränsningar
som följer med dessa. Begreppen hämtas framför allt från två forskningsfält,
civilsamhällesforskning och migrations-/integrationsforskning (för övriga
avgränsningar, se kapitel 3).


#### Civilsamhällesfältet

Som redan framgått i det här kapitlet ges begreppet medborgarskap i
avhandlingen en vidare tolkning än som formell relation mellan stat och individ.
I fokus står här **deltagande** och **tillhörighet** som två dimensioner av
medborgarskapet, såsom det beskrivits inom migrationsforskningen. Tillhörighet
förstås här som ett mångfasetterat fenomen som länkar samman individ med det
omgivande samhället (May, 2013). Innebörden av det utvecklas i kapitel 2 där det
teoretiska ramverket introduceras. Deltagande kan i det sammanhang som
avhandlingen skrivs förstås utifrån två perspektiv: deltagande i civilsamhället och
deltagande i samhället i bredare bemärkelse. Det perspektiv på deltagande som
undersöks i avhandlingen är **civilsamhällesdeltagande** , med speciellt fokus på
några av de centrala samhällsroller som civilsamhället tillskrivits i tidigare
civilsamhällesforskning. Genom fokus på dessa roller belyses även deltagande i
samhället i bredare bemärkelse. Även begreppet deltagande utvecklas vidare i
kapitlet 2.

**Civilsamhället** ses här som en samhällssfär där medborgarskapet kan utövas i
praktiken (Somers, 2008), vilket innebär att civilsamhällesdeltagande ses som en
form av **medborgarskapspraktik.** Civilsamhället definieras ofta i relation till
samhällets övriga sfärer, det vill säga stat, näringsliv och kärnfamilj/hushåll, och
har beskrivits utgöras av ”ideella eller frivilliga organisationer och informella
nätverk samt de aktiviteter som pågår i dessa sammanhang” (von Essen &
Svedberg, 2020, s. 11).^42 Det är så även jag förstår civilsamhället.

Inom den svenska civilsamhällesforskningen har **medborgarskapet** beskrivits
utifrån: ”ett antal olika roller och identiteter som individen har i relation till
samhället, inte minst i det som betecknas som det civila samhället” (Jeppsson
Grassman & Svedberg, 1999, s. 121). Ett av de begrepp som används i detta
sammanhang för att tala om medborgarskapet såsom det kommer till uttryck i
civilsamhället, är ” **medborgerligt engagemang** ” (se till exempel von Essen,
Jegermalm & Svedberg, 2015; von Essen & Svedberg, 2020). Medborgerligt
engagemang som begrepp är hämtat från engelskans _civic engagement,_ men har fått
en bredare betydelse i den svenska civilsamhällesforskningen då det här används
för att ringa in människors handlande och aktiviteter i civilsamhället, såsom

(^42) Se vidare Kapitel 3 _Teoretiska utgångspunkter_ för inramning av civilsamhället.


exempelvis ideellt arbete, informella insatser, givande eller politiskt deltagande
(von Essen, Jegermalm & Svedberg, 2015; von Essen & Svedberg, 2020). Av
dessa handlingar och aktiviteter är det ideellt arbete, givande och politiskt
deltagande som undersöks i den här avhandlingen.

I avhandlingen intervjuas personer engagerade i civilsamhällesorganisationer,
förutom ideellt engagerade, även anställda.^43 Detta val kan förstås mot bakgrund
av det resonemang som förs av Blennberger (1993) kring ”frivillig social
verksamhet” som bedrivs av frivilliga organisationer, det vill säga en verksamhet
som, trots benämningen, kan utföras av avlönade anställda såväl som oavlönade
frivilliga. Avlönade anställda beskrivs av Blennberger därmed som en given del i
sammanhang där frivilligt socialt arbete bedrevs. Under de senare decennierna har
även en utveckling som innebär just en ökning av professionella också inom andra
delar av civilsamhället uppmärksammats (se till exempel Papakostas, 2012; 2011).
Med utgångspunkt i dessa två perspektiv på insatser i civilsamhället menar jag att
det inte är enbart genom frivilligt och oavlönat arbete som
medborgarskapspraktiker tar form i civilsamhället. För att fånga upp detta bredare
deltagande, det vill säga såväl ideella som avlönade insatser, och för att tydliggöra
att det fenomen som studeras är bredare än medborgerligt engagemang, används
i stället begreppet **civilsamhällesdeltagande** alternativt
**civilsamhällesengagemang**_._ Dessa båda begrepp används som synonymer i
avhandlingen.

I kapitel 8 däremot är perspektivet snävare då utgångspunkt tas i ideellt arbete
som en form av medborgerligt engagemang. Det handlar om handlingar och
aktiviteter som ger uttryck för en idé, som genomförs för att påverka eller
handlingar som tar form till förmån för någon annan (se exempelvis von Essen
& Svedberg, 2020, se även Blennberger, 1993). Detta innebär att den sociala
dimension av civilsamhällesdeltagandet som inkluderas i föregående kapitel här
inte utgör en del av det som undersöks, det vill säga det som även kan beskrivas i
termer av sällskaplighet (Walzer, 1995). Ett perspektiv med utgångspunkt i ideellt
arbete innebär även att insatser genomförda i form av lönearbete i
civilsamhällesorganisationer inte inkluderas här. Skälet till det snävare

(^43) Två av de intervjuade har under någon period av de 25 åren varit anställda inom
civilsamhällesorganisation, tre av de intervjuade är anställda vid tiden för intervjun.


perspektivet i kapitel 8 är ambitionen att den typologi över **förankringsstrategier**
efter påtvingad migration som där utvecklas ska kunna relateras till annan
forskning inom området.

Även begreppet **civilsamhällesarena** används i avhandlingen, vilket här förstås
som den arena där olika slags aktiviteter och handlingar tar form och äger rum
inom civilsamhället. I andra sammanhang har begreppet arena använts för att
ringa in den del av civilsamhället där kollektiv deliberation äger rum, men här ges
alltså civilsamhällesarenan som begrepp en vidare och mer generell betydelse i det
att det inbegriper ett bredare spektrum av aktiviteter och handlingar i
civilsamhället än endast de deliberativa.

#### Migrationsfältet

När det gäller migrationsfältet är det ett fält som inte sällan definieras utifrån en
integrationsdiskurs (Caglar & Glick Schiller, 2018, Suter & Åkesson, 2020). Men
eftersom migranters deltagande i migrationens tidevarv tar även andra uttryck än
sådana som relaterar till mottagandelandet (Bloemraad, 2000) och
integrationsprocesser, skulle enbart ett integrationsperspektiv inte göra materialet
rättvisa. Mot denna bakgrund menar jag att användningen av termen **deltagande**
är mer lämpad för att beskriva de handlingar och aktiviteter som undersöks i
avhandlingen. Med detta val följer jag en tradition bland samhällsvetare där
deltagande, snarare än begrepp som inkludering och integration, används som
ramverk för att undersöka migranters och flyktingars tillgång till olika delar av
samhället, en användning som motiveras utifrån att deltagande som begrepp ger
utrymme för ett mer aktivt förhållningssätt från individens sida (Castles m.fl.,
2002).^44

Detta betyder dock inte att det omdebatterade och mångtydiga begreppet
**integration** inte förekommer i avhandlingen.^45 Begreppet används i olika
sammanhang, ett av dessa är där det används av intervjupersoner för att tala om
erfarenheter av och uppfattningar om hur det är att bli del av ett nytt samhälle

(^44) Castles m.fl. (2002) använder här det engelska begreppet _participation_ , vilket på svenska kan
översättas såväl med deltagande som delaktighet. I Kapitel 2 förs ett resonemang om denna
språkliga distinktion.
(^45) Se exempelvis Castles et al 2002; Favell 2003; Likić-Brborić & Bennich-Björkman 2016; Urban
2018 för resonemang kring begreppet och fenomenet integration.


och ett nytt land.^46 Ett annat sammanhang där begreppet integration används är
när jag refererar till texter som använder begreppet, såsom exempelvis i tidigare
forskning. Ett tredje sammanhang där begreppet används är i relation till
avhandlingens institutionella ramverk då integration är ett av de begrepp genom
vilka staten talar om sin relation till migranter. I denna statens ”systemvärld”^47 är
migranten del av en kategori människor utifrån vilken politik skapas; flyktingen
tillhör exempelvis en grupp som ska ”hanteras” och ”åtgärdas” (Bennich-
Björkman, 2017).^48 Jag menar dock, liksom Bennich-Björkman, att en sådan
kategorisering kan stå i vägen för en vidare förståelse av människors tillvaro efter
påtvingad migration och i stället bidra till en form av alienation;^49

```
Men det uppstår ett blodlöst ingenmansland om det som syns bara är en
kategori, och det akademiska sättet att skriva även om sådant som är djupt
existentiellt bidrar många gånger till denna Verfremdungs -effekt.
```
```
Bennich-Björkman (2017, s. 21)
```
Utifrån detta är det naturligtvis frestande att lämna integration som begrepp i den
sfär där politik med nödvändighet skapas utifrån grupper och inte utifrån
individer, och i stället enbart tala om deltagande då det kan öppna upp för en
vidare förståelse av tillvaron efter påtvingad migration. Men min ambition i
avhandlingen är också att låta civilsamhällesforskning och migrationsforskning
tala med varandra. Utifrån det faller det sig naturligt att använda begreppet
integration eftersom det är ett begrepp som används inom båda fälten, om än
med olika utgångspunkter. Detta blir därmed ett fjärde sammanhang i vilket
begreppet integration används i avhandlingen.

Begreppet integration, eller rättare sagt **social integration** , är ett begrepp som
används inom den skandinaviska civilsamhällesforskningen i sammanhang som
rör vad som kan ses som civilsamhällets samhällsroller, det vill säga utifrån ett
bredare perspektiv än just rörande migration. Historiskt sett anses folkrörelserna

(^46) Se Kapitel 3 för resonemang om intervjuguidens utformning och innehåll, samt Bilaga 3.
(^47) Bennich-Björkman (2017) använder Habermas (1995) distinktion mellan ”systemet” och
”livsvärld” i beskrivningen av flyktingens tillvaro och den institutionella inramning som möter henne
i mottagandelandet.
(^48) Andra begrepp i detta sammanhang är mångkulturalism och assimilation.
(^49) Se även Strömblad och Myrberg, _Kategoriernas dilemman_ , 2015.


i Skandinavien ha haft en betydande roll för såväl vertikal som horisontell
integration och medborgerlig samhörighet ( _civic connectedness_ ) (Selle m.fl., 2019),
utifrån dagens språkdräkt ses civilsamhället kunna bidra till social sammanhållning
(Harding, 2012, Wallman Lundåsen & Trägårdh, 2015), vilket även det kan ses
som en form av social integration. Denna civilsamhällesroll behandlas vidare i
kapitel 2 där det teoretiska ramverket introduceras.

Influerad av den framväxande reflexiva migrationsforskningen som inte utgår från
statens diskurs när det gäller integration utan i stället betraktar integration som en
flytande signifikant, det vill säga som ett fenomen som kan ges olika innebörd i
olika sammanhang (se till exempel Suter & Åkesson, 2020; Wessendorf &
Phillimore, 2019), ser jag möjligheter att använda begreppet social integration i
den här avhandlingen i ett specifikt sammanhang. Kontextualiseringen av
begreppet såsom det används i avhandlingen, och som jag menar att det kan
användas i civilsamhällessammanhang, påbörjas i kapitel 2 för att sedan utvecklas
vidare utifrån empirin i kapitel 5, 6 och 7. Ett ytterligare skäl till användningen av
begreppet (social) integration är att gemensam språkdräkt ger möjligheter till
samtal med andra med intresse för liknande fenomen (Suter & Åkesson, 2020).
Social integration kopplat till det integrationsfält (Schierup & Åhlund, 1987) som
civilsamhället kan sägas utgöra är därmed en av flera civilsamhällesroller som
undersöks i avhandlingen i relation till deltagande efter påtvingad migration.

De personer vars deltagande på civilsamhällesarenan studeras i avhandlingen
skulle kunna benämnas på flera olika vis. Utifrån ett demografiskt perspektiv är
varje person som korsar nationsgränser för att sedan under en längre tid eller
permanent stanna i ett annat land, en immigrant eller en internationell migrant
(Castles m.fl., 2002 _)._ Det de personer som intervjuas här har gemensamt är även
att de på grund av krig och konflikt ofrivilligt har emigrerat och att de efter denna
påtvingade migration vid tiden för intervjun sedan många år bor i Sverige. De
flydde sitt land och sökte asyl i Sverige, men den stora gruppen av bosnier som
kom till Sverige under åren 1992–1995 erhöll inte flyktingstatus, utan fick
uppehållstillstånd av humanitära skäl. Utifrån denna bakgrund och utifrån den tid
som gått sedan de här personerna var flyktingar och sökte asyl talar emot att kalla
dem flyktingar, då flyktingskapet är en (formell) status en individ har, i alla fall i
den kontext som berörs här, under en begränsad period av livet. Däremot har
personernas flyktbakgrund en avgörande betydelse i sammanhanget eftersom det


rör sig om i grunden ofrivillig migration och därmed behöver synliggöras.
Berättelserna bör läsas och tolkas just som berättelser berättade av personer som
mot sin vilja har lämnat det ursprungliga hemlandet för att bosätta sig i ett nytt
land och utifrån detta skapat sig en plats i civilsamhället och i samhället. Det är
just i denna kontext jag undersöker civilsamhällets betydelser för deltagande och
tillhörighet.

I och med att de personer som intervjuats har invandrat till ett nytt land skulle de
kunna benämnas invandrare, alternativt invandrade eller immigranter. Dessa
begrepp synliggör ett faktum som här är viktigt, det vill säga att det rör sig om
personer som bosatt sig i ett nytt land. Men användningen av begrepp som
invandrare och immigrant har kritiserats för att vara präglade av en ”metodologisk
nationalism” (Caglar & Glick Schiller, 2018), det vill säga ett synsätt som innebär
att sociala gränser och gränser i samhället i övrigt alltid sammanfaller med staters
och nationers gränser. Detta är ett perspektiv som därmed ofta bortser från
transnationella aspekter, aspekter som inte sällan finns närvarande för personer
som av något skäl kommit att lämna det ursprungliga hemlandet (Bloemraad,
2000).

I den samtida migrationslitteraturen, såväl den internationella som den svenska,
används ofta begreppet **migrant** om personer som, av olika skäl, lämnat sitt
ursprungliga hemland. Detta trots att begreppet kan ses indikera att personen i
fråga befinner sig i en status av permanent migration^50 , och därmed inte fullt ut
är etablerade i den nya kontexten, i stället för att ha exempelvis permanent
uppehållstillstånd, eller, som ofta var fallet i den svenska kontexten fram till 2015
års förändringar i migrationslagstiftningen, medborgarstatus. Det som begreppet
migrant däremot möjliggör är att vidga analysen till att involvera en bredare
kontext än det nya landet. Likt Povrzanović Frykman och Öhlander (2018) ser jag
utifrån detta begrepp migrant som en i sammanhanget relativt neutral
benämning;^51

(^50) Se även diskussion i Strömblad och Myrberg, _Kategoriernas dilemman_ , 2015.
(^51) Se Povrzanović Frykman och Öhlander (2018) för ett resonemang kring det problematiska även
med detta, relativt neutrala begrepp migrant, ett resonemang som bland annat rör den fråga som
Bennich-Björkman (2017) för fram, det vill säga risken att abstrakta kategorier osynliggör individer.


```
Vi menar att (migrant) är en neutral benämning som inkluderar att
människor både kommer någonstans ifrån och har anlänt någonstans, utan
att ta det land de bosatt sig i eller det land de kommer ifrån som den givna
centrala analytiska enheten. ( Povrzanović Frykman & Öhlander , 2018, s.
12)
```
För att synliggöra den specifika migrantbakgrund som de intervjuade personerna
har väljer jag att benämna dem **migranter med flyktbakgrund**.^52 Detta blir
därmed ett sätt att på samma gång vidga och smalna av, det vill säga vidga då
användningen av begreppet migrant inte begränsas till ett ensidigt fokus på det
nya landet, och smalna av då flyktbakgrund möjliggör en precisering av det breda
migrantbegreppet. Utöver det kommer begreppet **personer med utländsk
bakgrund** användas som samlingsbegrepp när intervjupersonerna talar om
engagemang som involverar just personer med utländsk bakgrund, det vill säga
där det inte framgår om personerna i fråga har egna erfarenheter av migration
eller om det rör sig om personer vars föräldrar har migrantbakgrund.

När det gäller organisationer där dessa personer är engagerade benämns en del av
dem i den empirinära texten **bosniska organisationer** _,_ även om det i praktiken
ofta rör sig om organisationer som samlar en av de etniska grupper som lever i
Bosnien och Hercegovina, bosniaker (Kostić, 2016; Medić, 1995). De allra flesta
av dessa organisationer är sekulära föreningar eller stiftelser, medan ett fåtal är
religiösa samfund. I de fall då intervjupersonen tydliggör att en viss organisation
samlar flera etniska grupper, och det har betydelse för tolkningen, tydliggör även
jag det i texten.

Benämningen **etniska organisationer** används i de fall det rör sig om den
institutionella kontexten inom vilken staten talar om organisationer bildade på
etnisk grund eller då jag refererar till tidigare forskning där detta eller liknande
begrepp används. Användningen av begreppen bosniska respektive **transetniska
organisationer** har även valts som ett sätt att anonymisera, i fokus står inte

(^52) Detta innebär dock inte, som redan nämnts, att de i lagens mening behöver ha haft flyktingstatus,
enligt regeringsbeslut 1994 beviljades permanent uppehållstillstånd för skyddsbehövande bosnier,
det vill säga på kollektiv nivå.


specifika organisationer.

I linje med användningen av begreppet migrant med flyktbakgrund används även
**migrantorganisation** som benämning i de delar av undersökningen där jag
menar att det går att tala om en giltighet även utanför det bosniska
organisationslandskapet. Detta innebär exempelvis att migrantorganisationer är
det begrepp som används i kapitel 8, där en empiriskt grundad typologi
introduceras eftersom jag menar att denna typologi även kan vara giltig för andra
migranter än de med härkomst från Bosnien och Hercegovina.

Utöver dessa kategorier av organisationer är de intervjuade personerna även
engagerade i **majoritetsorganisationer** , en benämning med vilken jag syftar på
organisationer på den svenska civilsamhällesarenan som till övervägande del
samlar personer ur majoritetsbefolkningen.

