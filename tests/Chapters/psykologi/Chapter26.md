### Deltagande och tillhörighet

I det här avsnittet är ambitionen att besvara avhandlingens två första
frågeställningar mot bakgrund av det civilsamhällesdeltagande som karaktäriseras
av en intresseriktning bortom etnicitet eller nationalstat. Det handlar om
deltagande med antingen en transnationell eller en transetnisk prägel. Här, precis
som i föregående kapitel är jag intresserad av hur deltagande och tillhörighet
kommer till uttryck i berättelserna om civilsamhällesdeltagande i det längre
tidsperspektiv efter påtvingad migration samt hur förutsättningar skapas inom
civilsamhället för deltagande- och tillhörighetsprocesser efter påtvingad
migration. Likt i föregående två kapitel står civilsamhällets roller och rum i fokus.

#### Det transnationella deltagandet och civilsamhällets roller

I det transnationella civilsamhällesdeltagandet avspeglas två av de fyra
civilsamhällesroller som utgjorde utgångspunkt för avhandlingen, _tillhandahållande
av service för de egna medlemmarna_ samt _civilsamhällets demokratiska roll_. Båda dessa roller
avspeglas i engagemanget för kvinnors rättigheter. Till en början är detta ett
deltagande präglat av lärande medan det senare även ger möjlighet till påverkan i
policyprocesser. Här rör det sig därmed om såväl civilsamhällesrollen
_tillhandahållande av service för de egna medlemmarna_ i form av stödjande
medborgararenor genom vilka ett rättighetsperspektiv introduceras och förs
vidare inom den egna gruppen, som _civilsamhällets demokratiska roll_. När det gäller
tillhandahållande av service skapas förutsättningar i öppna rum i form av
transnationella organisationer för att sedan föras vidare till öppna/skapade rum i
form av bosniska organisationer. Förutsättningar för påverkan av politiska

(^97) Weng och Lee (2015) använder det engelska begreppet _community_.


processer skapas även det i öppna rum, också här i form av transnationella
organisationer.

Genom samarbete och nätverk över nationsgränser skapas efter ett antal år efter
flykten även möjligheter för arbete mot transnationella fenomen såsom en
splittrande nationalism. Det här är ett deltagande som genom opinionsbildande
aktiviteter och protestaktioner kan sägas avspegla två dimensioner av _civilsamhällets
demokratiska roll_. För denna roll skapas i det här sammanhanget förutsättningar i
skapade rum och öppna rum.

När det gäller tillhörighetsperspektivet har deltagande i de båda föregående
kapitlen tolkats som uttryck för tillhörighet antingen i relation till det ursprungliga
hemlandet och den egna gruppen eller det nya hemlandet, och
civilsamhällesarenan har tecknats som en arena där tillhörigheter efter påtvingad
migration kan förhandlas. Det transnationella civilsamhällesdeltagandet skiljer sig
dock från detta när det gäller tillhörighetsperspektivet. Exemplen tyder på att
andra dimensioner av tillhörighet än den kulturella motiverar det transnationella
deltagandet. Såsom begreppet transnationell indikerar är det här ett deltagande
som rör sig bortom tillhörighet i relation till en specifik nation. Engagemanget för
kvinnors rättigheter kan förstås utifrån en universell dimension av tillhörighet, det
vill säga utifrån kön, snarare än utifrån tillhörighet förankrad i nationalstat. Även
engagemanget mot en polariserande nationalism kan ses som ett uttryck för
tillhörighet som inte relaterar till nationalstat, då det initieras utifrån etnisk
tillhörighet, men senare kommer att inkludera även ett universellt perspektiv där
utgångspunkt tas i mänskliga rättigheter.

Det transnationella deltagandet kan därmed ses som oberoende av den
förhandling av tillhörigheter som utgår från nationalstat (se föregående kapitel)
och kan snarare ses som ett uttryck för tillhörigheter vid sidan av uttryck för
tillhörighet i relation till det ursprungliga och/eller det nya hemlandet. I dessa
sammanhang framstår civilsamhället i stället som en _arena för balansering av
tillhörigheter_ , det vill säga en variant av den civilsamhällesroll som jag
argumenterade för i föregående kapitel.


#### Det transetniska deltagandet och civilsamhällets roller

När det gäller deltagandet med transetnisk prägel blir det tydligt att
civilsamhällesarenan är en arena där kontakter och samarbete över etniska
skiljelinjer kan etableras efter påtvingad migration. Sammanhang som förutom
migranter med olika bakgrund involverar majoritetsbefolkningen kan under den
första tiden i det nya landet vara betydelsefulla för att bygga tillit efter krig och
flykt, men även för att hitta vägar in i det nya samhället, såsom vägar till påverkan.
I termer av civilsamhällets samhällsroller avspeglas här därmed den dimension av
den _demokratiska rollen_ som utgår från demokratiskt lärande. Utöver det skapas i
dessa sammanhang även förutsättningar för _social integration_ i relation såväl till
majoritetsbefolkningen som till andra personer med utländsk bakgrund.
Förutsättningar för dessa båda civilsamhällesroller skapas i öppna rum för
medborgerligt deltagande. Med detta deltagande kan även förutsättningar för
relationella tillhörigheter skapas genom relationer och interaktion med såväl andra
personer med utländsk bakgrund, som personer ur majoritetsbefolkningen. Det
här exemplet visar även det som framgår i tidigare kapitel, det vill säga att
förutsättningar för relationella tillhörigheter kan skapas relativt omgående efter
flykt.

Vidare finns genom deltagande i sammanhang som involverar olika
migrantgrupper möjlighet att mötas över etniska skiljelinjer som i andra
sammanhang kan ha en splittrande verkan. Skapade rum skapar här efter ett antal
år i det nya hemlandet förutsättningar för _deltagande i kollektiv problemlösning_ , där
problemet kan definieras utifrån den splittring mellan de grupper som idag
befolkar Bosnien och Hercegovina. Här blir civilsamhällesarenan en plats där
tillhörighet utifrån det formella medborgarskapet och nation ges en framträdande
position och fyller en enande funktion, framför tillhörighet utifrån etnicitet.

Deltagandet med transetnisk prägel kommer även till uttryck i relation till
personer med utländsk bakgrund som bredare grupp i det nya hemlandet genom
engagemang för att introducera nyanlända, genom påverkansarbete som syftar till
ett mer inkluderande samhälle och genom att utrymme skapas för utrikesfödda
inom specifik samhällssektor. Den här är deltagande som kan ses som ett sätt att
verka för ökad inkludering av utrikesfödda i samhället och som tar form framför
allt efter ett antal år i det nya hemlandet. I termer av civilsamhällets roller går det


i detta sammanhang att tala om _social integration_ och _civilsamhällets demokratiska roll_ ,
det senare genom kontakter med myndigheter i syfte att förbättra villkoren i det
nya hemlandet för personer med utländsk bakgrund. Med detta deltagande speglas
därmed den dimension av civilsamhällets demokratiska roll som utgår från
representation genom organisation i relation till politiken och det offentliga.
Denna typ av representation tolkades i det föregående kapitlet som ett deltagande
som kunde förstås dels utifrån tillhörighet i relation till den egna gruppen, som i
det fallet bestod av landsmän, dels utifrån nationell tillhörighet sett utifrån det nya
landet. Deltagandet med transetnisk prägel kan här i stället förstås utifrån
tillhörighet i relation till den grupp av befolkningen som personer med utländsk
bakgrund utgör. Likt vad som framhölls i föregående kapitel kan den här typen
av deltagandet även illustrera hur människor utvecklar flera tillhörigheter och att
tillhörighet kan utvecklas parallellt till olika enheter, inte minst efter påtvingad
migration.

När det gäller social integration och vad som kan ses som en brobyggarfunktion
i det att migranterna utgör en länk mellan personer med utländsk bakgrund och
majoritetssamhället, rör det sig här om den dimension av social integration som
handlar om att skapa förutsättningar för andra personer med utländsk bakgrund.
Såsom framgår i föregående kapitel kan den här dimensionen av social integration
även förstås i termer av _deltagande i kollektiv problemlösning_ där problemet definieras
utifrån hinder för deltagande respektive låg deltagandenivå för personer med
utländsk bakgrund i olika sammanhang i samhället. Förutsättningar för dessa
roller skapas såväl inom skapade rum som öppna rum.

Liksom i fallet med det transnationella deltagandet framträder även här den
civilsamhällesroll som utgår från civilsamhället som _arena för balansering av
tillhörigheter_. Det här ses som en variant av den civilsamhällesroll som belystes i
föregående kapitel och som utgår från civilsamhället som arena för förhandling
av tillhörigheter. Medan denna senare variant blir tydlig framför allt under den
första tiden i det nya landet, framträder civilsamhällesarenan som arena för
balansering av tillhörigheter under hela den studerade tidsperioden.


