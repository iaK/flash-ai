### Perspektiv på medborgarskap

Medborgarskapet som begrepp har i olika sammanhang och inom olika
forskningsfält tillskrivits olika innebörder. Ett sätt att förstå medborgarskap är
som status, det vill säga som en formell relation mellan stat och individ genom
vilken rättigheter och skyldigheter stadgas. En sådan syn på medborgarskap, ofta
kallad liberal, grundar sig på T.H. Marshalls definition av medborgarskapet
(Marshall, 1992 [1950]). Enligt denna modell består medborgarskapet av tre
element: civila rättigheter (likhet inför lagen), politiska rättigheter (exempelvis
rösträtt) och slutligen sociala rättigheter (exempelvis rätt till utbildning).
Utgångspunkten i Marshalls medborgarskapsmodell är att ett fullt medborgarskap
inte är möjligt utan sociala rättigheter och att det är just genom den sociala
dimensionen som de två andra dimensionerna kan förverkligas. Genom
utvidgande av medborgarskapet med en social dimension skulle även
ojämlikheten i samhället minska (Marshall, 1992 [1950]).

Om den liberala synen på medborgarskapet lyfter fram medborgarens rättigheter,
ger en republikansk syn på medborgarskap mer utrymme åt de skyldigheter som
medborgarskapet medför för medborgaren. Utifrån det republikanska synsättet är


kärnan i medborgarskapet uppfyllandet av de medborgerliga dygderna och
plikterna, inte minst genom deltagande i kollektivt självstyre (Lister m.fl.., 2007,
s. 7). Här ligger betoningen mer på en aktiv medborgare än på medborgarens
passiva medlemskap i en stat. Här står ofta olika former av
medborgarskapspraktiker i fokus.

Inom migrationslitteraturen har medborgarskapet ramats in på olika vis i olika
delar av forskningen. Från ett perspektiv har medborgarskapet belysts utifrån
status, rättigheter och identitet (se till exempel Joppke, 2010), utifrån ett annat
perspektiv talas det i stället om fyra dimensioner av medborgarskapet, det vill säga
status, rättigheter, tillhörighet och deltagande (Bloemraad, 2000; Bloemraad m.fl.,
2008; Bloemraad, 2015). Det senare perspektivet kopplar därmed tydligare än det
förra till en republikansk syn på medborgarskapet med dess betoning på
deltagande.

Att betrakta medborgarskap utifrån ett deltagandeperspektiv är dock ingen ny
företeelse, utan kan spåras tillbaka till antikens demokrati i Grekland. Genom
århundraden var dock deltagande ett privilegium formellt begränsat utifrån bland
annat kön, etnicitet och klass (se till exempel Lister m.fl., 2007; Lister, 1997a;
Young, 1995). I spåren av en sådan kritik har medborgarskapsteorin de senaste
decennierna bland annat även utvecklats genom en betoning av
medborgarskapets kulturella dimensioner. Deltagande och representation utifrån
kulturell bakgrund står i förgrunden såväl inom det ”kulturella medborgarskapet”
som det ”mångkulturella medborgarskapet” (se till exempel Kymlicka, 1995). Men
samtidigt som en kulturell dimension av medborgskapet betonar jämlikhet och
respekt oavsett kulturell bakgrund, kan en sådan dimension även riskera att
permanenta en bild av kulturella skillnader och leda till en ytlig tolerans av
mångfald (Borevi, 2004; Lister, 1997a).

Marshalls liberala medborgarskapsmodell (1992 [1950]) utgör ofta utgångspunkt
även för forskare med intresse för medborgarskap och migration. Den relevans
som denna modell tillmäts inom migrationsfältet varierar dock. Å ena sidan har
det hävdats att Marshalls medborgarskapsmodell, som utvecklades i en tid då
länder i västvärlden var mer homogena än idag, inte längre kan förklara en alltmer
komplex medborgarskapsfråga. Detta, menar en del kritiker, gör att Marshalls
modell idag är otillräcklig för att förklara medborgarskapet som fenomen, inte


minst som en följd av en ökad migration (Bottomore, 1992; Lister, 1997a). Utifrån
ett migrationsperspektiv är exempelvis den sista dimensionen i Marshalls modell,
den sociala, ofta den första som migranter erhåller, de sociala rättigheter som
tidigare bestämdes av medborgarskapet är idag stället ofta kopplade till
uppehållstillstånd (Hammar, 1989, Lister, 1997a). Å andra sidan kan Marshalls
modell utifrån den historiska process genom vilken medborgarskapet utvecklats
ses som relevant utifrån hur migranter integreras i mottagandeländer, det vill säga
stegvis. Utifrån ett sådant perspektiv betonas inte minst de delar av modellen som
rör klassintegration och bemäktigande av marginaliserade grupper (Bennich-
Björkman m.fl., 2016).

Ett sätt att tydliggöra medborgarskap utifrån ett migrationsperspektiv är genom
att göra skillnad mellan formellt och substantiellt medborgarskap. Medan det
formella medborgarskapet syftar på status eller medlemskap i en specifik stat, rör
det substantiella medborgarskapet individens rättigheter och skyldigheter inom
staten (Lister, 1997a). Det substantiella medborgarskapet har även beskrivits
utifrån rättigheters faktiska innebörd och människors tillgång till dem
(Bottomore, 1992). Sambandet mellan det formella och substantiella
medborgarskapet är inte direkt (Bottomore, 1992; Lister, 1997a). Det formella
medborgarskapet är varken ett tillräckligt eller nödvändigt villkor för det
substantiella medborgarskapet, medborgare och icke-medborgare kan ha sociala
rättigheter och delta i exempelvis organisationer och fackföreningar på lika villkor
(Brubaker, 1992). Inom en och samma stat kan även olika grupper åtnjuta olika
grad av substantiellt medborgarskap på grund av fattigdom, diskriminering utifrån
etnicitet, trakasserier och våld (Lister, 1997a, se även Bottomore, 1992). Andra
delar av det substantiella medborgarskapet, såsom valdeltagande i parlamentsval,
kan vara kopplat till det formella medborgarskapet. Om det substantiella
medborgarskapet handlar om det faktiska innehavet av medborgerliga, sociala och
politiska rättigheter, kan aktivism och engagemang i civilsamhället ses som ett sätt
att utöva det substantiella medborgarskapet (Lister, 1997a; Schierup & Ålund,
2016).

Men det substantiella medborgarskapet har även i en annan del av
medborgarskapslitteraturen beskrivits som något som kan förvärvas genom
sociala praktiker (Glick Schiller & Caglar, 2008; Korac-Sanderson, 2016). Ur det
här perspektivet kan förvärvandet av medborgarskap förstås som en process som


involverar såväl deltagande som tillhörighet. Det substantiella medborgarskapet i
relation till migranters inkludering i det nya landet kan ur det här perspektivet
därmed ses som en social process som kan påbörjas långt före det att ett formellt
medborgarskap är möjligt (Korac-Sanderson, 2016).

I den här avhandlingen kommer jag ställa deltagande- och tillhörighetsprocesser
som delar av det substantiella medborgarskapet i fokus. Dessa processer
avgränsas genom den samhälleliga sfär som de är kopplade till, det vill säga
civilsamhället.

