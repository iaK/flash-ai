### Ideellt engagemang före flykten

De flesta av intervjupersonerna deltar i civilsamhällesverksamheter av olika slag
före flykten.^77 I det här avsnittet är ambitionen att ge en så bred bild som möjligt
av detta deltagande. Tematiskt delas detta in i en del som rör bakgrund och skäl
till deltagande och en del som rör den deltagandetradition och det deltagande som
intervjupersonerna berättar om.

**Bakgrund till engagemang**

I flera berättelser framgår vad som kan tolkas som bakgrund eller skäl till
intervjupersonernas civilsamhällesdeltagande. Det kan handla om att
intervjupersonerna introduceras till idrott och kultur genom det system som

(^77) Under intervjun ställer jag frågan om personerna var engagerade eller aktiva i samhällslivet,
utanför närmaste familjen och arbetslivet, exempelvis genom volontärarbete, föreningar eller
nätverk.


erbjuder sådana aktiviteter i anslutning till skolan, men även om att
samhällsengagemang ses som en naturlig del i att vara verksam inom ett
trossamfund. I de flesta av de fall där personerna berör vad som kan tolkas som
bakgrund eller skäl till deltagandet handlar det dock om familj eller släkt. C. talar
exempelvis om att det ligger i släkten att vara aktiv: ”att man inte sitter hemma
och bara väntar, utan att man ska försöka var med och delta i viktiga, stora frågor”.
När det talas om föräldrars roll hänvisas till föräldrar, ofta fäder, som själva är
engagerade eller föräldrar som visar på samhällsförhållanden som får
intervjupersonerna att engagera sig.

I ett par av berättelserna talas det om en familjebakgrund med en tradition av
deltagande och organisering även om detta inte explicit ges som ett skäl till det
egna deltagandet. I ett av fallen rör det en far som är fackligt aktiv och i det andra
om en far som på grund av sina åsikter fängslas av tyskarna under andra
världskriget och senare, efter kriget, av kommunisterna. Medan detta är en
familjebakgrund som de här båda personerna inte sätter i samband med det egna
deltagandet, är P. desto mer tydlig med hur fadern påverkar hennes deltagande.
Hon beskriver hur hennes engagemang börjar genom en situation på en
busstation då fadern talar med en romsk person, vilket får henne att skämmas och
gå åt sidan:

```
När vi kom hem tittade min pappa väldigt strängt på mig och sa: ”Tror du
inte att han vill synas? Han är en människa.” Han sa verkligen till mig på
skarpen: ”Varje människa behöver bli sedd och vill bli sedd.” Det är det
jag kommer ihåg från den uppläxningen. Och då började jag titta lite
närmare på hur vi i dåvarande Sarajevo, jag pratar om Sarajevo,
behandlade romer och deras situation. Och där jag bodde, i det området
av stan, fanns det ett samhälle med romer. Så jag började engagera mig
kring deras situation på kommunnivå, för att förbättra deras livsvillkor och
det ledde faktisk till resultat. Och livsvillkoren för min del av staden också.
Vi hade fem minuter med buss till centrum av Sarajevo, men vi hade
fortfarande inte gatubelysning, trottoarer och så vidare och så vidare. Så
jag började engagera mig i det som representant för en
ungdomsorganisation vid kommunen. Och vi ungdomar från den där
delen av staden, vi organiserade oss. Det var otroligt mycket festande
också, men vi gjorde en hel del saker också. (P.)
```

I citatet skildras hur engagemanget kanaliseras genom en ungdomsorganisation
vid kommunen, vilket för oss över till det ideella engagemang som
intervjupersonerna berättar om från tiden före kriget.

**En tradition av deltagande**

Flera av intervjupersonerna talar, likt P. i föregående citat, om ett deltagande
organiserat inom ramen för den socialistiska samhällsmodellen. Det talas om
deltagande i bostadsområden, i barn- och ungdomsverksamhet, om att gå kurser
på ”arbetets universitet” och om att vara engagerad i sociala frågor. Men det ges
även exempel på organisering av musik- och danskvällar för unga och deltagande
i övningar för att försvara landet, vissa obligatoriska, andra frivilliga.

Att deltagande i organisationer kunde vara en del av livets olika faser exemplifieras
av K. som berättar om ett deltagande som startar tidigt genom scoutverksamhet
och som fortsätter genom olika grupper i skolan, arbetsbrigader, idrottsutövande
och som anställd dels genom en ungdomsgrupp i företaget, dels som
styrelserepresentant i den idrottsklubb som det aktuella företaget sponsrar.

Flera intervjupersoner talar om utövande av idrott och kultur i olika former. I det
följande talar L. om de sammanhang hon var engagerad i och resonerar även om
varför det ideella engagemanget, som hon uppfattar det, under denna tid ofta var
begränsat till kultur, idrott och musik:

```
Man hade sina grupper, man hade olika organisationer. Men det handlade
inte om att driva olika frågor. Det handlade mer om att skapa tidningar,
att man skapade olika utställningar, teater. Det var det som engagerade oss
mest, faktiskt. (...) Kultur, sport, musik. Också alternativ kultur och satir.
I vår stad hade vi många olika grupper, killar som spelade gitarr, tävlade
och såna saker. Så det var såna saker som man först samlade sig kring, och
sen engagerade sig i. Inte, som sagt, kvinnofrågor eller något sånt. För att
det behö... Då trodde man att det inte behövdes. Fast om man hade byggt
då, så kanske det som sen hände inte hade behövt hända. Det är svårt att
säga nu i efterhand. Men på den tiden levde man ett bra liv, utan att man
tänkte på det. Så är det. (L.)
```
L. är en av de personer som under intervjun reflekterar över det ideella
engagemanget under den här tidens Jugoslavien och vad denna tradition kan ha


haft för betydelse för den situation som uppstod på Balkan under 1990-talet. Även
F. reflekterar över den jugoslaviska deltagandetraditionen som hon menar skiljer
sig från föreningstraditionen i Sverige:

```
Det skiljer sig väldigt mycket det samhällsliv som man har här i Sverige
jämfört med det som man har i Bosnien, det är inte vanligt med
föreningsliv som det är här. Och jag tror att Sverige är ett unikt land när
det gäller föreningslivet. Jag var inte politiskt aktiv där, som jag är här i
Sverige, eftersom det var ett en-partisystem. Det var ett kommunistiskt
land och man var antingen medlem i det kommunistiska partiet eller så
stod man utanför. Men, jag var aktiv i idrottsföreningar, jag spelade lite
basket, höll på med gymnastik och läste lite kurser, gick på lite
utbildningar, kvällskurser. Men inte så att man var aktiv som här. Man
hade inte det, som jag sa, föreningslivet som här i Sverige. (F.)
```
Förutom det som framgår i flera berättelser och som beskrivits i det föregående,
att deltagande i olika former var vanligt förekommande, betonas här även att det
inte fanns möjligheter till partipolitiskt engagemang utanför det kommunistiska
partiet. Att det även finns ett tryck på dem som väljer att ställa sig utanför den
kommunistiska organiseringen skildras av A., vars far inte är medlem i det
kommunistiska partiet:

```
(Pappa) hade egen firma, han var en liten kapitalist i det socialistiska
systemet som inte var omtyckt. Och ibland i skolan blev jag utpekad som
om jag vore den sista biten av det kapitalistiska systemet som fanns kvar i
före detta Jugoslavien; ”Hennes pappa”. (A.)
```
Genom de tre föregående citaten ges tre olika perspektiv på deltagandetradition i
forna Jugoslavien, en tradition med utrymme för kultur, idrott och musik där
medborgarna förväntades delta i den kommunistiska organiseringen men inte
engagera sig politiskt utanför det kommunistiska partiet.

I de delar av berättelserna som rör livet och det ideella deltagandet före kriget
talas det även om engagemang där det är otydligare om det rör sig om aktiviteter
organiserade inom ramen för den socialistiska samhällsmodellen, såsom i fallet
med den lokala kennelklubben som E. är engagerad i. En av intervjupersonerna


skildrar även den muslimska organiseringen som en institution med lång tradition
i landet:

```
(Det är) en institution som har en bakgrund av mer än hundra år av
organiserat teologiskt liv (...) ...och vi har upplevt eller överlevt
kungariken, olika kungariken, samt kommunistisk diktatur och krigen,
under den här resan. Vi har överlevt också fascismens frammarsch i före
detta Jugoslavien på så sätt att man har behållit sin identitet och har haft
mod och kraft att både i skrift och i handling skydda både ortodoxa och
judar. Så det finns saker att vara stolt över.^78 (D.)
```
I en annan berättelse nämns kort att det fanns en tradition av organisering utanför
det kommunistiska systemet, en organisering som intervjupersonen beskriver som
”utan styre”, men att det för intervjupersonens generation under den här tiden
var mer populärt att samlas och organisera sig i andra former, inspirerade av väst.

I det här avsnittet framgår att de flesta av intervjupersonerna, dock inte alla, kom
till Sverige med erfarenheter av ideellt engagemang, och att det var deltagande
som möjliggjordes såväl inom som utom det dåvarande socialistiska
samhällsskickets ramar. Erfarenheter av politiskt deltagande och oppositionella
aktiviteter framgår dock inte i berättelserna.

Med det här avsnittet lämnar vi intervjupersonernas tillvaro i forna Jugoslavien
och riktar i stället i följande avsnitt fokus mot de delar av berättelserna som rör
den första tiden i det nya landet efter flykten.

