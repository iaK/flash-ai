### Förankringsstrategier - kön, ålder och förändringar över tid

I det här avsnittet är ambitionen att resonera över de tre förankringsstrategierna
utifrån intervjupersonernas kön och ålder samt förändringar över tid. När det


gäller kön finns båda könen representerade i två av tre typer, undantaget är den
förankringsstrategi som relaterar till det ursprungliga hemlandet där de aktiva är
kvinnor.^101 Det innebär att det material som här analyseras visar att det är kvinnor
som _endast_ använder civilsamhällesdeltagande som förankringsstrategi i relation
till det ursprungliga hemlandet 25 år efter flykten, det vill säga som inte också
använder civilsamhällesdeltagande som förankringsstrategi i relation till det nya
hemlandet.^102

De berättelser som representerar den strategi som relaterar till det ursprungliga
hemlandet utmärker sig även genom att intervjupersonerna båda var unga när de
flydde.^103 Utifrån det kan konstateras att den här empirin visar att det är kvinnor
som var unga vuxna när de flydde som har startat sociala/humanitära
organisationer och att det för dem är ett sätt att agera som medborgare i det
ursprungliga hemlandet 25 år efter flykten. De personer som representerar den
samtidiga förankringsstrategin är den typ som har störst spridning i ålder,
intervjupersonerna var här mellan 26 och 45 år när de kom till Sverige. De
personer som representerar den förankringsstrategi som relaterar till det nya
hemlandet var mellan 20 och 33 år när de kom till Sverige.

När det gäller det längre tidsperspektivet var ambitionen inledningsvis att
undersöka om det fanns mönster i de personliga berättelserna som kunde förklara
de olika typerna, det vill säga om en viss process kunde förklara
intervjupersonernas civilsamhällesdeltagande 25 år efter flykten. En processanalys
visar dock att ett sådant mönster inte tycks finnas vare sig utifrån ideellt
engagemang före flykten eller utifrån engagemang under den första tiden i det nya
landet. Konstateras kan därmed att det inte finns en given väg, eller en given

(^101) Den förankringsstrategi som relaterar till det nya hemlandet representerar tre kvinnor och två
män, den samtidiga förankringsstrategin sju kvinnor och fem män.
I en kvalitativ studie med ett icke-representativt urval som denna är ambitionen inte att dra några
slutsatser utifrån att räkna intervjupersoner. Men om tendenser eller mönster, utifrån kön eller ålder,
skulle kunna urskiljas skulle det exempelvis kunna utgöra en grund för andra forskare att i vidare
forskning undersöka eventuella skillnader i deltagande inom gruppen migranter med flyktbakgrund.
(^102) Ett exempel på hur dessa personer agerar som medborgare i det nya hemlandet genom
valdeltagande återkommer vi till senare i det här kapitlet. _Endast_ syftar här till åtskilja denna
förankringsstrategi från den som relaterar till det nya hemlandet.
(^103) I det här sammanhanget bör läsaren ha i åtanke att spridning i ålder var en av ambitionerna med
det icke-representativa urvalet som avhandlingen bygger på.


civilsamhälleskarriär, till det ena eller andra utfallet, utan att engagemangsbanorna
till ett visst deltagande 25 år efter flykten kan se olika ut.

I det följande är ambitionen att utifrån ett antal olika perspektiv analysera och
jämföra de tre förankringsstrategierna utifrån de sammanhang som
intervjupersonerna är engagerade i under den första tiden i det nya landet, deras
rörlighet mellan olika civilsamhällessammanhang och de sammanhang som
intervjupersonerna är engagerade i vid tiden för intervjun. Avslutningsvis förs ett
resonemang utifrån de olika förankringsstrategierna med avstamp i civilsamhällets
roller efter påtvingad migration.

När det gäller de sammanhang som intervjupersonerna är engagerade i under den
första tiden i det nya landet kan konstateras att civilsamhällesdeltagandet efter
flykten i de flesta fall börjar med engagemang i bosniska organisationer eller
församlingar.

De intervjupersoner som representerar strategin för förankring i det nya
hemlandet och den samtidiga förankringsstrategin kommer tidigt i kontakt med
det nya samhället genom civilsamhällesdeltagande, kontakter som ofta beskrivs
som positiva. Konstateras kan även att sådana tidiga kontakter kan utgå från olika
typer av civilsamhällesrum, vilket innebär att såväl migrant- som
majoritetsorganisationer har betydelse i sammanhanget. I motsats till detta präglar
avsaknaden av kontakter genom civilsamhällesdeltagande med det nya samhället
de berättelser som representerar strategin för förankring i det ursprungliga
hemlandet. Här finns även exempel på negativa erfarenheter av sådana kontakter.
Detta skulle kunna tyda på att tidiga kontakter med det omgivande samhället
genom civilsamhällesdeltagande kan ha betydelse för migranters benägenhet att i
ett längre tidsperspektiv genom civilsamhällesdeltagande agera som medborgare i
det nya hemlandet. Förutsättningar för deltagande i det nya hemlandet skapas
dock i flera samhällssfärer än i civilsamhället. Att så är fallet kan exemplifieras av
just de intervjupersoner som representerar strategin för förankring i det
ursprungliga hemlandet, genom att de röstar i det nya hemlandet. De här
personerna agerar därmed som medborgare på olika sätt i de båda länderna, i
relation till det ursprungliga hemlandet genom civilsamhällesdeltagande, i relation
till det nya genom valdeltagande.


Till skillnad från dessa fall där deltagande kan ta olika form i olika medborgerliga
gemenskaper, illustrerar de berättelser som representerar strategin för förankring
i det nya hemlandet hur dessa båda former av deltagande kommer till uttryck
endast i en av de båda medborgerliga gemenskaper som intervjupersonerna
tillhör, det vill säga det nya hemlandet. Det innebär att de här intervjupersonerna
25 år efter flykten inte agerar som medborgare i det ursprungliga hemlandet vare
sig genom civilsamhällesdeltagande eller valdeltagande. Den samtidighet som
avspeglas i berättelserna om den samtidiga förankringsstrategin blir synlig även
när det gäller valdeltagande genom att även detta är ett sätt där de flesta av
intervjupersonerna deltar i båda de medborgerliga gemenskaper som de tillhör.

Ett andra perspektiv som de tre förankringsstrategierna analyseras utifrån är
rörlighet mellan olika civilsamhällessammanhang. I det föregående konstateras att
civilsamhällesdeltagandet i det nya landet i de flesta fall börjar med engagemang i
bosniska organisationer eller församlingar. Men analysen av de olika
engagemangsbanorna visar att övergångar mellan olika typer av
förankringsstrategier tycks vara vanliga. När det gäller den strategi som relaterar
till det nya hemlandet innebär denna övergång att det ursprungliga hemlandet 25
år efter flykten inte längre präglar deltagandet, medan den samtidiga
förankringsstrategin innebär deltagande i båda länderna. Analysen visar även att
en övergång inte behöver ske en gång för alla, utan att en intervjuperson som 25
år efter flykten representerar en viss typ av förankringsstrategi, under årens lopp
kan ha representerat även en annan, eller andra typer av förankringsstrategier.

En jämförelse mellan de tre typerna när det gäller rörlighet mellan olika
civilsamhällessammanhang visar att detta perspektiv kan beskrivas utifrån ett
kontinuum där högst rörlighet illustreras av några av de berättelser som
representerar den samtidiga förankringsstrategin genom deltagande i olika
organisationer och den förankringsstrategi som relaterar till det nya hemlandet,
dock varierar rörligheten mellan olika personer inom dessa båda typer. Ändock
kan dessa typer sägas karaktäriseras av ett deltagande som styrs utifrån förändrade
behov, intressen och ambitioner. Detta medför en rörlighet mellan olika
organisationssammanhang genom åren, såväl migrantorganisationer som
majoritetsorganisationer, men även deltagande i olika sammanhang parallellt.


När det gäller de personer som representerar den samtidiga förankringsstrategin
genom engagemang i en organisation är rörligheten, vilket även benämningen
antyder, mindre. Här utgör migrantorganisationen basen för deltagandet genom
åren, även om deltagande exempelvis i majoritetsorganisationer kan förekomma
under perioder. I stället för att byta organisation när behov, intresse och
ambitioner skiftar under de 25 åren, skapas dock ofta utrymme för nytt inom
migrantorganisationen. Organisationen utvecklas och anpassas därmed efter livets
olika faser.

I de berättelser som representerar strategin för förankring i det ursprungliga
hemlandet illustreras lägst rörlighet mellan olika civilsamhällessammanhang.

Utifrån detta kan konstateras att rörligheten mellan olika
civilsamhällessammanhang kan variera, såväl mellan de olika typerna som inom
respektive typ. Med detta illustreras även att benägenheten att genom
civilsamhällesdeltagande agera som medborgare i relation till respektive hemland
kan variera inte bara inom gruppen (vilket visas i de tre föregående kapitlen), utan
även, genom åren, hos enskilda individer.

Ett tredje perspektiv utifrån vilket typerna har analyserats är utifrån de
sammanhang där intervjupersonerna är engagerade vid tiden för intervjun. De
intervjupersoner som representerar strategin för förankring i det ursprungliga
hemlandet är engagerade i sociala/humanitära migrantorganisationer, det vill säga
skapade rum för medborgerligt deltagande som de själva skapar och formar för
ändamålet. De intervjupersoner som representerar strategin som relaterar till det
nya hemlandet är engagerade i öppna rum som politiska parti och
majoritetsorganisationer och grupperingar i sociala medier, samt skapade rum i
form av migrantorganisationer och initiativ i sociala medier. När det gäller de
personer som representerar den samtidiga förankringsstrategin är just det här den
punkt som skiljer de båda varianterna åt. Medan den variant som utgår från
engagemang i en organisation är engagerade i migrantorganisationer som kan
exemplifiera de öppna/skapade rum som möjliggörs av offentliga aktörer, men
som migranterna gör till sina egna, är de personer som representerar den andra
varianten engagerade i samtliga tre olika typer av rum som är utgångspunkt för
analysen i avhandlingen. Utifrån detta kan slutsatsen dras att samtliga tre typer av
rum som utgör utgångspunkt i avhandlingen är relevanta för människors


förankringsprocesser och möjligheter att agera medborgare genom
civilsamhällesdeltagande även i ett längre perspektiv efter påtvingad migration.

Analysen av de tre typer av förankringsstrategier som i det här kapitlet står i fokus
visar att människor i ett längre tidsperspektiv efter påtvingad migration genom
civilsamhällesdeltagande kan, sorterat utifrån några av de civilsamhällesroller som
går att utläsa i tidigare civilsamhällesforskning, ge möjlighet till _demokratiskt
deltagande_ och _deltagande i kollektiv problemlösning_ i båda länderna. I det nya hemlandet
kan civilsamhällesdeltagande även innebära att verka för ökad inkludering av
andra migranter, det vill säga en dimension av civilsamhällesrollen _social integration_.
Migranterna har med åren därmed gått från att vara den som förväntas integreras
till att vara den som verkar för att andra ska kunna integreras. Men, i likhet med
vad som framgår i sammanhang där civilsamhällets roller i allmänhet beskrivs, kan
civilsamhällesdeltagandet även för migranter innebära _tillhandahållande av service för
de egna medlemmarna_ genom att det innebär ett sammanhang för den egna gruppen.

Analysen av civilsamhällesdeltagande som förankringsstrategier visar även hur
den civilsamhällesroll som blev synlig i föregående kapitel, det vill säga
civilsamhället som _arena för förhandling och balansering av tillhörigheter_ , blir tydlig även
i det 25-åriga tidsperspektivet efter påtvingad migration i form av balansering av
tillhörigheter. Förhandlingen av tillhörigheter hör dock framför allt den första
tiden i det nya landet till, och efter denna inledande process kan
civilsamhällesdeltagande vara ett uttryck för tillhörigheter för migranter med
flyktbakgrund, såväl som för människor i andra livssituationer.

