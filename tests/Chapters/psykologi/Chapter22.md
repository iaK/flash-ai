### Deltagande och tillhörighet i det nya hemlandet

Här är ambitionen att besvara avhandlingens frågeställningar i relation till
deltagande i det nya hemlandet, det vill säga hur deltagande och tillhörighet
kommer till uttryck i människors berättelser om civilsamhällesdeltagande i ett
längre tidsperspektiv efter påtvingad migration samt hur förutsättningar skapas
inom civilsamhället för deltagande- och tillhörighetsprocesser efter påtvingad
migration. Även här undersöks deltagande utifrån de samhällsroller som
civilsamhället tillskrivits i tidigare civilsamhällesforskning, detta för att synliggöra
människors förankringsprocesser efter påtvingad migration på
civilsamhällesarenan, men även för att undersöka dessa rollers bäring i samma
situation. Liksom i föregående kapitel riktas även fokus mot civilsamhällets rum


för medborgerligt deltagande och tillhörighet. Tematiskt följer kommande avsnitt
samma indelning som föregående avsnitt.

#### Att skapa relevanta sammanhang

**Det som var och det som fortsatt är**

Genom de sammanhang med utrymme för det som var och det som fortsatt är,
är det framför allt två av civilsamhällets samhällsroller som blir tydliga,
_tillhandahållande av service för de egna medlemmarna_ och _social integration_. Förutsättningar
för detta deltagande skapas i öppna/skapade rum för medborgerligt deltagande i
form av bosniska organisationer som möjliggörs av det offentliga, men som
därefter görs till de aktivas egna där deras behov och önskemål styr.

När det gäller _tillhandahållande av service_ blir båda de dimensioner av denna roll som
kan utläsas i Henriksen m.fl. (2019a) tydliga i det här sammanhanget. En av dessa
dimensioner utgår från det som Henriksen m.fl. talar om som utövande av
fritidsintressen, såsom sport och kultur, vilket i det här sammanhanget rör sig om
utövande av kultur för att behålla språk och traditioner samt för att föra vidare
kunskap om det ursprungliga hemlandet till den yngre generationen.

En andra dimension av denna civilsamhällesroll utgår från stödjande
medborgararenor, vilket innebär organisationer utifrån vilka gruppen i fråga kan
driva sina frågor i samhället och gentemot politiken samtidigt som service och
ömsesidig hjälp där tillhandahålls av och för medlemmarna (Henriksen m.fl.,
2019c). Denna dimension framgår i det sammanhang som här berörs genom
ömsesidigt stöd de aktiva emellan, ett stöd som bidrar till att underlätta tillvaron i
nya livssammanhang efter flykten, framför allt i början av tiden i det nya landet.
Det här är ett deltagande som innebär möjlighet till återhämtning efter att livet
drabbat, men även till att skapa mening i den nya tillvaron. Genom dessa
sammanhang kan vardagen och någon slags normalitet upprätthållas i en situation
då livet ställts på ända. Här blir därmed den medlemsorientering som präglar
denna civilsamhällesroll tydlig. De aktiva kan här skapa möjligheter för sig själva
i en ny livssituation, men även vara en resurs för andra inom den egna gruppen.
Betydelsen av dessa medborgararenor blir tydliga inte minst under den första
tiden i det nya landet, men återkommer även senare, när det gäller att vara en
resurs för andra. Den stödjande medborgararenan som plattform utifrån vilken


gruppens intressen kan drivas gentemot stat och politik, behandlas senare i det
här kapitlet i avsnittet _Att påverka genom politik_.

Utifrån Mays (2013) resonemang om olika dimensioner av tillhörighet kan
deltagandet i det här sammanhanget sägas vila på liknande grunder som det
deltagande som är utgångspunkt i det föregående kapitlet. Det handlar om
deltagande motiverat av kulturella tillhörigheter med utgångspunkt i etnicitet och
nation, samt om sensoriska tillhörigheter i det att den stad eller den region som
lämnats i och med flykten kan utgöra utgångspunkt för organisering och
deltagande. När det gäller kulturella tillhörigheter används exempelvis
kulturuttryck i form av folkdans i bearbetningen av krigsupplevelser. I andra
sammanhang blir folkdans, folkmusik och litteratur kulturuttryck att samlas kring,
men även att presentera sig utifrån, i mötet med det nya landet. Detta kan ses som
exempel på hur civilsamhället efter påtvingad migration kan bli en arena där
kulturell tillhörighet reproduceras i mötet med det nya landet.

Men civilsamhällesdeltagande efter påtvingad migration i det nya landet handlar
inte enbart om uttryck för tillhörighet. Civilsamhället blir även en arena där nya
tillhörigheter skapas, vilket i det sammanhang som behandlas i det här avsnittet
framför allt sker inom den egna gruppen. Utifrån civilsamhällesrollen _social
integration_ handlar det därmed här framför allt om gemenskaper som bidrar till
integration inom den egna gruppen (Wessendorf & Phillimore, 2019). Genom
relationer och interaktion medlemmar emellan finns därmed förutsättningar för
skapandet av relationella tillhörigheter. En av de intervjuade talar exempelvis om
att migrantorganisationen i ett inledande skede innebär en gemenskap i ett
främmande land, vilket kan illustrera hur tillhörighet inom en grupp utvecklas i
förhållande till andra grupper i omgivningen (May, 2013).

Genom de sammanhang som här står i fokus kan identitet bevaras sett utifrån den
egna gruppen, men det blir även civilsamhällessammanhang med utrymme för
identitetsskapande processer (Selle m.fl., 2019), vilket kan illustreras av att det här
beskrivs som sammanhang där unga stärks så att de kan balansera olika identiteter.
Detta kan tolkas som att det här även blir sammanhang, sett utifrån civilsamhället
som möjliggörare för medborgerlig samhörighet (Selle m.fl., 2019), där
förutsättningar för samhörighet och tillhörighet även i relation till det nya


hemlandet kan skapas. Dessa identitetsskapande processer kommer vi att
återkomma till i senare avsnitt i det här kapitlet.

_Sammanfattningsvis_ kan det civilsamhällesdeltagande som äger rum i sammanhang
som kan beskrivas utifrån att där ges utrymme för det som var och det som
fortsatt är, sägas avspegla civilsamhällesrollerna tillhandahållande av service för
de egna medlemmarna och social integration. Förutsättningar för dessa roller
skapas här i öppna/skapade rum för medborgerligt deltagande i form av bosniska
organisationer. Det här är ett civilsamhällesdeltagande som kan förstås som
uttryck för tillhörighet i relation till sammanhang som lämnades med flykten, men
även som ett deltagande genom vilket förutsättningar för nya tillhörigheter skapas,
framför allt inom den egna gruppen men även i relation till det nya hemlandet.

Medan det deltagande som i det här avsnittet stått i fokus till övervägande del har
en inåtriktad prägel kommer blicken i det följande avsnittet riktas i motsatt
riktning, det vill säga mot sammanhang och deltagande med betydelse för att möta
det nya landet.

**Att möta det nya landet**

När det gäller sammanhang med betydelse för att möta det nya landet kan det
deltagande som där tar form även det sägas avspegla civilsamhällesrollerna
_tillhandahållande av service för de egna medlemmarna_ och _social integration_. Rollen
tillhandahållande av service blir tydlig under den första tiden i det nya landet
genom stödjande medborgararenor varigenom det ömsesidiga stödet de aktiva
emellan bidrar till att migranterna hittar framkomliga vägar i det nya landet
exempelvis genom att komplettera det offentligas introduktion för nyanlända.
Utifrån den traditionellt sett andra delen av den stödjande medborgararenan
(Henriksen m.fl., 2019b), genom vilken medlemmen representeras gentemot stat
och politik, handlar det i det här fallet, inte minst inledningsvis, snarare om att de
aktiva genom migrantorganisationen representeras gentemot och får kontakt med
det omgivande samhället lokalt. Civilsamhällets medierande funktion mellan
individ och samhälle blir här därmed tydlig, om än inte utifrån ett politiskt
påverkansperspektiv i detta skede, utan utifrån civilsamhällesrollen social
integration. Detta kan exemplifieras genom fallet med den kommun som
använder medelstilldelning till migrantorganisationen för att styra mot att
migranterna ska introduceras till det svenska samhället, men även genom de


kontakter som migrantorganisationerna har med majoritetsorganisationer såsom
studieförbund. Det här kan därmed ses som en dimension av social integration
som möjliggörs genom individens organisatoriska förankring och som, när det
gäller enheten i vilken den sociala integrationen äger rum i, utgår från det
omgivande samhället (jfr Emami, 2004). Deltagande i majoritetsorganisationer
skapar förutsättningar för en annan dimension av social integration, det vill säga i
relation till majoritetsbefolkningen.

Utifrån ett tillhörighetsperspektiv kan såväl migrantorganisationen som
majoritetsorganisationen förstås som sammanhang genom vilka relationer och
interaktion med det omgivande samhället sker, vilket med Mays (2013)
terminologi skulle kunna förstås utifrån att det i båda dessa sammanhang skapas
förutsättningar för relationella tillhörigheter. Även här exemplifieras därmed hur
civilsamhället blir en arena där nya tillhörigheter kan skapas efter påtvingad
migration.

Men här illustreras även hur tillhörigheter står under ständigt ifrågasättande och
att tillhörigheter inte är ett konstant tillstånd utan något som förhandlas hos
individen i relation till omgivningen (May, 2013). Flera av de exempel som rör
migranternas deltagande i majoritetsorganisationer kan, utifrån Mays resonemang
om tillhörighetsprocesser kopplat till migration, förstås som en förhandling av
migranters anspråk på lokal tillhörighet. Att dessa anspråk ofta accepteras
illustreras på flera sätt i berättelserna, ett accepterande som exempelvis innebär
att majoritetsorganisationer blir sammanhang för fortsatt utövande av idrotter
och andra intressen som migranten haft med sig sedan livet i det ursprungliga
hemlandet. Genom detta skapas förutsättningar för relationella tillhörigheter som
utgår från den utövande gruppen. I de här sammanhanget ställs därmed
relevansen av den kulturella tillhörigheten åt sidan och förutsättningar för
tillhörighet skapas i stället utifrån relationer och interaktion med likar, sett utifrån
andra perspektiv än etnicitet och nation. Med de här exemplen blir det även tydligt
att det finns flera vägar till tillhörighet efter påtvingad migration och att den
relationella tillhörigheten är en dimension av tillhörighet som kan skapas i nära
anslutning till påtvingad migration.

Det som i en av berättelsen beskrivs som en icke-välkomnande idrottsklubb kan
även illustrera hur migrantens tillhörighetsanspråk kan avvisas, vilket synliggör


den maktordning som präglar förhandlingen av migranters tillhörighetsanspråk
på lokal nivå (May, 2013). Med det här exemplet blir det tydligt hur
majoritetsorganisationen även kan uppfattas som ett slutet rum för medborgerligt
deltagande. De exempel som i det här avsnittet synliggjort hur migranters
tillhörighetsanspråk antingen kan accepteras eller avvisas bör förstås utifrån att en
individs känsla av tillhörighet påverkas av kollektivets förhandling av vilka som
inkluderas respektive exkluderas, eftersom de tillhör ”de Andra” (May, 2013, s.
3). Hur avvisandet av migrantens tillhörighetsanspråk i det här fallet påverkar
hennes känsla av tillhörighet i ett bredare perspektiv i relation till det nya
hemlandet framgår inte i hennes berättelse. Det som dock framgår är att det vidare
civilsamhällesdeltagandet i hennes fall, med sporadiska undantag, innebär att det
ursprungliga hemlandet står i fokus.

När det gäller avhandlingens andra frågeställning, det vill säga hur förutsättningar
skapas inom civilsamhället för deltagande- och tillhörighetsprocesser efter
påtvingad migration, är det framför allt två typer av _rum för medborgerligt deltagande_
som här är aktuella, öppna/skapade rum, i form av bosniska organisationer som
möjliggörs av det offentliga, men som därefter görs till de aktivas egna där deras
behov och önskemål styr, samt öppna rum som majoritetsorganisationer bjuder
in till.

Sorterat utifrån respektive civilsamhällesroll innebär detta att det, inte minst
inledningsvis, skapas förutsättningar för tillhandahållande av service för de egna
medlemmarna i såväl öppna/skapade rum som öppna rum. Öppna/skapade rum
i form av bosniska organisationer fungerar som stödjande medborgararenor i den
nya livssituationen genom ömsesidigt stöd de aktiva emellan. Genom detta kan
det nya samhället börja navigeras, och genom kollektivt lärande och
erfarenhetsutbyte kan de aktiva ta makten över den nya livssituationen. Det kan
därmed ses som rum för egenmakt (Cornwall, 2002). Även öppna rum som
majoritetsorganisationer bjuder in till utgör rum genom vilka det nya landet
inledningsvis kan börja navigeras, men även rum där språket kan praktiseras.
Dessa rum ger även förutsättningar för civilsamhällesrollen tillhandahållande av
service i form av utövande av fritidsintressen. Öppna rum möjliggjorda av
majoritetsorganisationer ger därmed möjlighet för den aktiva att fortsätta vara den
hon var före flykten, även utifrån andra aspekter än etnisk eller religiös identitet.
Deltagande inom öppna rum möjliggjorda genom majoritetsorganisationer kan


även innebära att hjälpa andra exempelvis genom att utgöra en länk mellan
personer med utländsk bakgrund och majoritetssamhället. Detta blir tydligt inte
minst senare, kronologiskt sett. Båda typerna av rum har senare under den
studerade perioden även betydelse för förståelsen för hur det nya hemlandet
fungerar, för inhämtande av erfarenheter samt nätverk med betydelse för
arbetslivet.

När det gäller social integration skapas även här förutsättningar i såväl
öppna/skapade rum som öppna rum. En dimension av social integration kan
beskrivas utifrån kontakter med majoritetsbefolkningen, antingen genom
samarbete mellan migrantorganisationer och majoritetsorganisationer, eller
genom migranters deltagande i majoritetsorganisationer. En annan dimension av
samma civilsamhällesroll blir synlig genom de stödjande medborgararenor som
öppna/skapade rum innebär, det vill säga migrantorganisationer, genom vilka de
aktiva representeras gentemot och får kontakt med det omgivande samhället
exempelvis genom att bli introducerade till hur detta fungerar. Detta blir tydligt
inte minst i fallet med den offentliga aktör, här i form av en kommun, som
använder migrantorganisationen som verktyg för integration genom att låta syftet
med offentliga bidrag tydligt framgå, det vill säga språkinlärning, nätverk och
demokrati. Öppna/skapade rum kan därmed sägas fylla olika syften, inte bara för
de aktiva, utan även för den offentliga aktör som möjliggör rummet. Ett
resonemang om hur migrantorganisationen utgör ett rum utifrån vilket migranten
sätter sig i kontakt med och börjar relatera till det omgivande samhället kommer
utvecklas i följande avsnitt.

_Sammanfattningsvis_ kan konstateras att det civilsamhällesdeltagande som innebär att
möta det nya landet även det avspeglar civilsamhällesrollerna tillhandahållande av
service för de egna medlemmarna och social integration. Till skillnad från i
föregående avsnitt skapas förutsättningar för detta i två typer av rum,
öppna/skapade rum i form av bosniska organisationer och öppna rum som
majoritetsorganisationer bjuder in till. Det här blir även rum där förutsättningar
för nya tillhörigheter kan skapas efter påtvingad migration, tillhörigheter som
utgår från relationer och interaktion med personer i nya livssammanhang efter
flykten. Civilsamhället kan i det här sammanhanget ses som en arena där
migranters tillhörighetsanspråk kan accepteras, men även avvisas, och är därmed
en av de sfärer i samhället där tillhörighet förhandlas efter påtvingad migration.


I det här avsnittet har de öppna/skapade rum som de bosniska organisationerna
utgör beskrivits som rum för egenmakt. Det är ett perspektiv som utvecklas vidare
i följande avsnitt där kvinnors organisering sätts i fokus.

**Att organisera sig som kvinna**

Den breddning av deltagande som sker med åren, inom såväl som utanför det
bosniska organisationslandskapet, blir tydlig inte minst när det gäller det
civilsamhällesdeltagande som går att koppla till kvinnors organisering. Utifrån de
civilsamhällesroller som här står i fokus kan även detta deltagande sägas avspegla
_tillhandahållande av service för de egna medlemmarna_ och _social integration_.

Sorterat utifrån respektive civilsamhällesroll innebär detta att det efter några år i
det nya landet skapas förutsättningar för tillhandahållande av service i samtliga tre
typer av rum för medborgerligt deltagande. Genom de stödjande
medborgararenor som skapade rum och öppna/skapade rum i form av
migrantorganisationer innebär finns möjlighet till återupprättande av egenvärde
efter krigserfarenheter och utrymme att stärka tilltron till de egna resurserna. Även
i detta sammanhang blir det därmed tydligt hur migrantorganisationen möjliggör
rum för egenmakt (Cornwall, 2002). Senare under den studerade perioden kan
även öppna rum möjliggjorda av majoritetsorganisationer ses som stödjande
medborgararenor genom det ömsesidiga stödet, medlemmarna emellan, för att
klara en allvarlig sjukdom. Öppna rum blir också sammanhang där
arbetslivsrelaterade nätverk kan utvecklas. Inom samtliga tre typer av rum skapas
därmed möjligheter för de aktiva att hjälpa sig själva, men även andra.

När det gäller de sammanhang som samlar kvinnor går det tala om fyra
dimensioner av social integration. En första dimension utgår från integration
inom den egna gruppen, för vilket förutsättningar skapas inom öppna/skapade
och skapade rum för medborgerligt deltagande i form av migrantorganisationer.
En andra dimension av social integration kan beskrivas utifrån kontakter med
majoritetsbefolkningen. För denna dimension skapas förutsättningar dels genom
öppna rum i form av majoritetsorganisationer, dels genom de kontakter med
majoritetsbefolkningen som samarbete mellan migrantorganisationer och
majoritetsorganisationer innebär. Dessa samarbeten kan även förstås utifrån en
tredje dimension av social integration, vilken utgår från att de aktiva genom
migrantorganisationen sätts i kontakt med det omgivande samhället. En fjärde


dimension av social integration illustreras genom skapade rum i form av
migrantorganisationer för kvinnor där utrymme ges för att såväl behålla
traditioner som att vara en del av det nya hemlandet. Denna dimension av social
integration kan därmed sägas utgå från individens förhandling av tillhörighet i
relation till det nya landet.

Genom detta senare exempel illustreras förhandlingen av tillhörighet som en
individuell process. Det samspel mellan individ och omgivande samhälle som
skapar förutsättningar för en känsla av tillhörighet, utifrån Mays (2013)
resonemang, blir här därmed inte synligt på samma vis som i de exempel som
utgår från mellanmänskliga relationer och interaktion.^92 Det som däremot blir
tydligt i det här exemplet är att människor kan utveckla flera tillhörigheter, och att
dessa kan utvecklas parallellt till olika enheter (May, 2013). Citatet som rör
migrantorganisationen som ett sammanhang där utrymme ges för att behålla
traditioner, men även för att vara en del av det nya hemlandet, illustrerar därmed
hur flera olika tillhörigheter kan få utrymme inom ett och samma organisatoriska
sammanhang. Förutom att det är ett sammanhang där utrymme ges för frågor
som rör kvinnor som migranter, det vill säga tillhörighet utifrån kön men även
utifrån en gemensam erfarenhet av migration, blir det sammanhang där
tillhörighet i relation till det nya hemlandet förhandlas genom att utrymme ges för
att vara en del av det svenska samhället. Detta kan exemplifiera hur civilsamhället
efter påtvingad migration kan utgöra en arena med utrymme för flerdimensionella
tillhörigheter, där tillhörighet i relation till det nya landet kan utgöra en aspekt (jfr
Korac, 2009).

Men det här är sammanhang som även kan förstås utifrån relationella
tillhörigheter, det vill säga en dimension av tillhörigheter som utgår från relationer
och interaktion inom en specifik grupp såsom familj, vänner, bekanta,
grannskapet eller det som på engelska benämns _community_ , det vill säga en grupp
bestående av såväl närstående som bekanta som individen tillhör (May, 2013). I
föregående avsnitt framgår att förutsättningar för relationella tillhörigheter kan
skapas relativt omgående efter flykten, dels inom den egna gruppen, dels utanför
denna. Ett av de sammanhang där det blir tydligt hur bekantskaper utanför den

(^92) Att förhandling av tillhörighet beskrivs som en individuell process av intervjupersonernas får ses
som en naturlig följd av att avhandlingen tar avstamp i personliga berättelser.


egna gruppen etableras relativt tidigt är i sammanhang som rör kvinnors
organisering i migrantorganisationer. Samarbeten och kontakter med
majoritetsorganisationer som studieförbund blir sammanhang där sådana
bekantskaper kan etableras, det vill säga en typ av relation som i kombination med
tillfälliga möten och mer bestående vänskap, har beskrivits som betydelsefulla för
migranters förankringsprocesser i ett nytt land av Wessendorf och Phillimore
(2019).^93

Sådana och liknande samarbeten kan även erbjuda en organisatorisk hemvist i det
nya landet, det vill säga en hemvist inom ramen för, som här, ett studieförbund
eller ett nätverk för kvinnoorganisationer. Det här blir samarbeten genom vilka
verksamhet ges mening genom ett utifrån-perspektiv och därmed sätts i relation
till en tradition av deltagande och organisering som råder i det nya hemlandet.
Detta reser frågan om betydelsen av organisatorisk tillhörighet för en individs
känsla av tillhörighet i ett bredare perspektiv, såsom kulturell tillhörighet utifrån
nation, som här i relation till det nya hemlandet. Svaret på frågan om
organisatorisk tillhörighet kan bidra till en känsla av tillhörighet hos migranten
behöver sökas i en annan empiri än den som utgör grund för den här
avhandlingen, men utifrån ett teoretiskt resonemang med avstamp i May (2013)
torde förutsättningar för skapandet av tillhörighet även finnas genom de
paraplyorganisationer som möter migranten i ett land som Sverige. Detta utifrån
att en individs känsla av tillhörighet påverkas av en kollektiv förhandlad förståelse
av vilka som tillhör, respektive inte tillhör, i ett givet sammanhang (May, 2013).
Mot denna bakgrund skulle inkluderingen av migrantorganisationer i olika
organisatoriska sammanhang såsom paraplyorganisationer kunna förstås som ett
accepterande av migranters tillhörighetsanspråk. Men detta förutsätter att sådana
anspråk reses.

Genom de deltagande i migrantorganisationer som här utgör exempel tydliggörs
det som även synliggjordes i föregående avsnitt, det vill säga att
migrantorganisationen kan utgöra ett rum utifrån vilket migranten sätter sig i
kontakt med och börjar relatera till det omgivande samhället. Detta styrker

(^93) Wessendorf och Phillimore (2019) talar i det här sammanhanget om _serendipitous encounters, ‘crucial
acquaintances’_ och _more enduring friendships._


därmed den reflexiva integrationsforskningens ifrågasättande (se till exempel
Wessendorf & Phillimore, 2019) av det antagande som länge präglade
integrationsforskningen, det vill säga att integration skapas genom sociala nätverk
som involverar majoritetsbefolkningen. Antagandet att integration skapas genom
sociala nätverk som involverar majoritetsbefolkningen har sin utgångspunkt i det
May (2013) kategoriserar som relationella tillhörigheter, det vill säga
mellanmänskliga relationer. Men människors förankringsprocesser efter
påtvingad migration är komplexa och med de exempel som framhålls i det här
avsnittet, och även några av exemplen i tidigare avsnitt, blir det tydligt att detta
antagande endast är ett perspektiv på social integration. Genom dessa exempel
framgår att förutsättningar för social integration kan skapas även genom
migrantorganisationer.

I fokus för analysen hittills har de fyra civilsamhällesroller som utvecklades i
avhandlingens teoretiska kapitel stått. Men utifrån tolkningarna av de
tillhörighetsprocesser som i det här kapitlet belysts menar jag att ytterligare en
civilsamhällesroll bör lyftas fram. Denna roll utgår från civilsamhället som _arena
för förhandling av tillhörigheter,_ och är en roll med betydelse för människors
förankringsprocesser efter påtvingad migration. Men det är även en roll som, inte
minst i ett mångfaldspräglat samhälle som det svenska, blir betydelsefull ur ett
samhällsperspektiv genom att migranters förhandling av tillhörighet har bäring på
medborgerlig samhörighet (Henriksen m.fl. 2019a). Det är en process som
innebär att migranten kan pröva den nya tillhörigheten och en process som kan
leda till att hon ser sig själv som en del av det nya landet. Det här är en roll som
blir tydlig under den inledande fasen i det nya landet. Genom denna process, som
kan äga rum på civilsamhällesarenan, men som även sker i andra sammanhang,
blir det nya landet även det ett hemland. För dessa förhandlingar har inte minst
migrantorganisationer betydelse genom att de utgör rum med utrymme såväl för
kontinuitet som för förändring efter påtvingad migration.

_Sammanfattningsvis_ kan konstateras att även i de sammanhang som utgår från
kvinnors organisering avspeglas civilsamhällesrollerna tillhandahållande av service
för de egna medlemmarna och social integration. För båda dessa roller skapas här
förutsättningar i samtliga tre typer av rum för medborgerligt deltagande. När det
gäller social integration illustreras här olika dimensioner, såsom social integration
inom den egna gruppen, i relation till majoritetsbefolkningen och det omgivande


samhället, men även i relation till det nya hemlandet. Denna senare dimension
kan även förstås utifrån individens förhandling av tillhörighet i relation till det nya
landet. Skapade rum har här även exemplifierat hur civilsamhället efter påtvingad
migration kan utgöra en arena med utrymme för flerdimensionella tillhörigheter,
där tillhörighet i relation till det nya landet kan utgöra en aspekt. Ett teoretiskt
resonemang har även förts kring förutsättningar i civilsamhället för skapandet av
tillhörighet utifrån organisatorisk tillhörighet, det vill säga ett inkluderande som
kan ses som ett accepterande av migrantens tillhörighetsanspråk i det nya landet.
Utifrån dessa resonemang har jag argumenterat för ytterligare en civilsamhällesroll
med betydelse efter påtvingad migration, en roll som utgår från civilsamhället som
arena för förhandling av tillhörigheter.

Hitintills i det här kapitlet har analysen utgått från deltagande i
civilsamhällesammanhang som på olika sätt beskrivs som betydelsefulla i
berättelserna, deltagande som kan förstås utifrån civilsamhällesrollerna
tillhandahållande av service och social integration. Skapandet av relevanta
sammanhang beskrevs inledningsvis i det här kapitlet som ett perspektiv på
civilsamhällesdeltagande i det nya hemlandet efter påtvingad migration. I det
följande kommer ett andra perspektiv på detta civilsamhällesdeltagande sättas i
fokus, det vill säga ett deltagande som kan förstås utifrån _Att påverka det nya
hemlandet_.

#### Att påverka det nya hemlandet

**Föreningsliv och demokrati**

Under den första tiden i det nya hemlandet införlivas migranterna i ett
organisatoriskt sammanhang präglat av demokrati. Under den här perioden blir
en process av demokratiskt lärande tydlig, en process med utgångspunkt i
demokrati som praktik, men även i demokratins grundidé om varje människas
unika värde. Det demokratiska lärandet innebär att de aktiva kan tillgodogöra sig
medborgerliga färdigheter som möjliggör deltagande även i vidare bemärkelse i
det nya landet, men bidrar även till en känsla av återupprättande av
människovärde efter påtvingad migration. Det demokratiska lärandet kan ses som
en dimension av _civilsamhällets demokratiska roll,_ för vilket det skapas förutsättningar


inom såväl öppna/skapade rum för medborgerligt deltagande i form av bosniska
organisationer möjliggjorda av det offentliga men som de aktiva gör till sina egna,
som öppna rum möjliggjorda av majoritetsorganisationer. Genom de senare
skapas även förutsättningar för civilsamhällesrollen _social integration_.

Hur denna lärandeprocess påverkar känslan av tillhörighet ger inte den här
empirin svar på, berättelserna ger snarare en bild av hur det stärker individen och
hur dessa rum även i det här sammanhanget kan förstås som rum för egenmakt
(Cornwall, 2002). Likväl som ett uttryck för tillhörighet skulle anammandet av den
demokratiska modellen kunna förstås som ett sätt att ta seden dit man kommer
eller som ett sätt att möta omvärldens förväntningar och krav, det senare inte
minst från bidragsgivares sida (jfr Emami, 2004).

Men utifrån empirin går det ändå att tala om det demokratiska lärandet som ett
sätt att ta makten över den nya livssituationen genom att det ger verktyg för vidare
deltagande, såväl i civilsamhällesorganisationer som i demokratiska processer i
bredare bemärkelser. Utifrån detta kan det demokratiska lärandet ses som ett sätt
att skapa förutsättningar för det som senare kan tolkas som ett uttryck för
tillhörighet, det vill säga att genom valdeltagande och vidare
civilsamhällesdeltagande föra fram sin röst i frågor som rör såväl det nya
hemlandet som det ursprungliga, det vill säga förutsättningar för deltagande i ett
bredare samhällsperspektiv.

Även i det här sammanhanget finns exempel på vad som kan tolkas som hinder
för deltagande i majoritetsorganisation. Det osynliggörande som beskrivs av en
av intervjupersonerna i mötet med en folkrörelses lokalgrupp kan illustrera den
förhandling som migrantens tillhörighetsanspråk kan medföra av vilka som
tillhör, respektive inte tillhör, i ett givet sammanhang, (May, 2013). Liksom i fallet
med vad som beskrivs som en icke-välkomnande idrottsklubb i avsnittet _Att möta
det nya landet_ , kan det här exemplet förstås som ett avvisande av migrantens
tillhörighetsanspråk, genom vilket majoritetsorganisationen, i det här fallet,
utifrån konceptualiseringen av rum för medborgerligt deltagande kan tolkas som
ett slutet rum för medborgerligt deltagande. Men här, till skillnad från i fallet med
den icke-välkomnande idrottsklubben, hittar intervjupersonen andra vägar in i
samma folkrörelse och kan därigenom få inblick i föreningsdemokratins praktik.


Medan det demokratiska lärandet är en process som kan kopplas till den första
tiden i det nya hemlandet, skapas förutsättningar för deltagande i demokratiska
processer även senare genom migrantorganisationens ambitioner att underlätta
för medlemmarnas valdeltagande. Migrantorganisationen blir därmed i det här
sammanhanget en möjliggörare för det uttryck för tillhörighet som valdeltagande
kan ses som, såväl i det nya som i det ursprungliga hemlandet. För detta
deltagande skapas förutsättningar genom öppna/skapade rum i form av bosniska
organisationer möjliggjorda av det offentliga men som de aktiva gör till sina egna.
Sett utifrån civilsamhällets roller kan det här deltagandet spegla _deltagande i kollektiv
problemlösning_ , där problemet formuleras i termer av lågt valdeltagande bland
utrikesfödda när det gäller det nya hemlandet och lågt valdeltagande inom
diasporan när det gäller det ursprungliga hemlandet_._

_Sammanfattningsvis_ kan konstateras att civilsamhällesdeltagande kan innebära ett
demokratiskt lärande, såväl utifrån demokrati som praktik och som idé, vilket
avspeglar en dimension av civilsamhällets demokratiska roll. För detta skapas
förutsättningar inom såväl öppna/skapade rum för medborgerligt deltagande i
form av bosniska organisationer som öppna rum möjliggjorda av
majoritetsorganisationer. Som en följd av de sammanhang som involverar
majoritetsbefolkningen skapas även förutsättningar för social integration. Senare
under perioden skapas genom öppna/skapade rum förutsättningar för
valdeltagande, vilket kan sägas spegla civilsamhällesrollen deltagande i kollektiv
problemlösning, där problemet formuleras i termer av lågt valdeltagande bland
utrikesfödda när det gäller det nya hemlandet och lågt valdeltagande inom
diasporan när det gäller det ursprungliga hemlandet_._ Detta deltagande kan även
ses som ett uttryck för tillhörighet såväl i relation till det ursprungliga som det nya
hemlandet.

I det här avsnittet tolkas en del civilsamhällesdeltagande som uttryck för
tillhörighet i relation till det nya hemlandet. Sådana uttryck blir tydliga även i
följande avsnittet som rör vad som kan sammanfattas utifrån _Att bidra genom att
delta_.

**Att bidra genom att delta**

Den breddning av civilsamhällesdeltagande som tar form efter den första tiden i
det nya landet kommer bland annat till uttryck genom deltagande som kan


sammanfattas utifrån ambitionen att bidra genom att delta. Här ges exempel på
hur civilsamhällesdeltagande innebär möjligheter att påverka samhällsfrågor som
når bortom den enskilda individens väl och ve, vilket kan sägas avspegla den
civilsamhällesroll som utgår från _deltagande i kollektiv problemlösning_. Även om det
här är ett deltagande som är vanligare efter ett antal år i det nya landet finns
exempel från den första tiden genom engagemang mot fördomar. Förutom att
vara ett sätt att påverka omgivningen innebär detta engagemang en möjlighet att
bibehålla värdighet i relation till majoritetsbefolkningen. Sett utifrån
civilsamhällesrollen deltagande i kollektiv problemlösning är det problem som här
motiverar deltagandet fördomar i samhället. Förutsättningar för detta deltagande
finns i skapade rum för medborgerligt deltagande, det vill säga rum som de aktiva
själva väljer och formar.

Senare, kronologiskt sett, i berättelserna handlar det här deltagandet om att bidra
och påverka i samhällsfrågor såsom klimatfrågor och för ökad inkludering i
majoritetsorganisationer för personer med utländsk bakgrund. Även genom
engagemang i klimatfrågor avspeglas civilsamhällesrollen deltagande i kollektiv
problemlösning. När det gäller engagemang för ökad inkludering av personer med
utländsk bakgrund inom majoritetsorganisationer kan det ses som ett deltagande
som avspeglar civilsamhällesrollen _social integration._ I detta sammanhang skapas
förutsättningar inom öppna rum, det vill säga rum möjliggjorda av
majoritetsorganisationer. Den dimension av social integration som det här rör sig
om utgår från att andra personer med utländsk bakgrund ska inkluderas. Som
sådant kan det även sägas avspegla civilsamhällesrollen deltagande i kollektiv
problemlösning, där det kollektiva problemet kan formuleras i termer av lågt
deltagande i majoritetssammanhang för personer med utländsk bakgrund.

Om civilsamhället i föregående avsnitt har beskrivits som en arena på vilken
deltagande kan tolkas som uttryck för tillhörighet och som en arena där
förutsättningar för tillhörighet kan skapas, framgår det här att
civilsamhällesdeltagande även kan vara en väg till en känsla av tillhörighet i
relation till det nya hemlandet. Civilsamhällesdeltagande beskrivs här som ett sätt
att bidra i det nya landet, vid sidan av att lönearbeta och betala skatt, och genom
dessa former av deltagande skapas en känsla av tillhörighet. Men genom detta kan
även rätten att höra till, utifrån individens perspektiv, legitimeras.


Ambitionen att delta för att bidra i olika samhällsfrågor såsom exempelvis mot
fördomar eller för ökad inkludering av utrikesfödda i majoritetsorganisationer kan
även förstås som uttryck för tillhörighet i relation till det samhälle migranten lever
i. Genom ambitionen att påverka görs anspråk på tillhörighet, vare sig det rör sig
om tillhörighetsanspråk i relation till en majoritetsorganisation eller samhället i
bredare bemärkelse. Men detta är en form av tillhörighetsanspråk som inte bara
kan gälla den egna individen, utan även den egna gruppen eller utrikesfödda som
grupp.

Men också i det här sammanhanget ges i berättelserna exempel på hur deltagande
inom det sedan länge etablerade svenska civilsamhället kan innebära att mötas av
och behöva hantera exkluderande sociala praktiker. Det som framgår i
berättelserna är även att sådana praktiker inte är begränsade till den sfär som
civilsamhället utgör, utan att en upplevelse av att som migrantorganisation,
religiös som sekulär, inte värdesättas lika högt som majoritetsorganisationer och
att inte tas i anspråk, förekommer även i relation till det offentliga såsom
myndigheter med civilsamhälleskontakter. Att inte tas i anspråk som
migrantorganisation skulle utifrån Mays (2013) resonemang om tillhörighet som
en kollektiv förhandlad förståelse av vem eller vilka som hör till i ett givet
sammanhang, kunna förstås som, om inte ett avvisande av tillhörighetsanspråk,
så ett begränsande av detsamma. I det här sammanhanget skulle därmed hinder
för deltagande kunna beskrivas i termer av exkluderande sociala praktiker, såväl
från majoritetsorganisationers som myndigheters sida.

_Sammanfattningsvis_ framgår i det här avsnittet att civilsamhällesdeltagande kan vara
ett sätt att bidra i det nya hemlandet, ett deltagande som kan sägas avspegla
civilsamhällesrollerna deltagande i kollektiv problemlösning och social
integration. Förutsättningar för detta deltagande skapas i öppna och skapade rum
för medborgerligt deltagande. När det gäller social integration kan det i det här
sammanhanget beskrivas som en ambition att inkludera andra personer med
utländsk bakgrund, och är ett engagemang som innebär att migranten är den
person som bidrar med det som andra gjorde för henne när hon var ny i landet.

I det här avsnittet har civilsamhällesdeltagande beskrivits som en väg till en känsla
av tillhörighet i relation till det samhälle migranten lever i, men även hur
deltagande kan ses som uttryck för tillhörighet i relation till det nya hemlandet.


Men här framgår även hur civilsamhällesarenan blir en arena på vilken migrantens
tillhörighetsanspråk kan begränsas genom exkluderande sociala praktiker från
majoritetsorganisationers och myndigheters sida.

I det följande kommer deltagande beröras som även det kan ses som uttryck för
tillhörighet i relation till det nya hemlandet, nämligen politisk påverkan.

**Att påverka genom politik**

Politiskt deltagande utvecklas framför allt efter den första tiden i det nya
hemlandet och är ett deltagande som avspeglar _civilsamhällets demokratiska roll_.
Liksom hos Bennich Björkman och Likić Brborić (2018) betraktas här
partipolitiska förtroendeuppdrag som ett uttryck för tillhörighet i relation till det
nya hemlandet. Men som sådant tolkas här även påverkansambitioner utanför den
politiska arenan, såsom när det gäller att höja rösten mot polarisering och
främlingsfientlighet i det nya hemlandet. Här blir erfarenheter från det
ursprungliga hemlandet av splittring inom befolkningen ett skäl till att motverka
en liknande utveckling i det nya hemlandet. Det här är ett deltagande som kommer
till uttryck genom demonstrationer, påtryckningar på företag samt
opinionsbildande aktiviteter och tar form dels i öppna/skapade rum i form av
bosniska organisationer, dels i öppna rum bland annat i sociala medier. Ett
individuellt politiskt deltagande förekommer även genom direkta kontakter med
politiker, inom ramen för vad som kan ses som skapade rum för medborgerligt
deltagande.

Men civilsamhällets demokratiska roll avspeglas även i ambitionen att påverka för
förbättrade villkor för den egna gruppen i det nya landet. Förutsättningar för detta
deltagande skapas i öppna/skapade rum i form av migrantorganisationer, vilka
därmed kan förstås som medborgararenor utifrån vilka gruppen i fråga strävar
efter att förbättra sina livsvillkor (Henriksen m.fl., 2019c), vilket i det här
sammanhanget innebär en strävan mot att öka förståelsen för gruppens religiösa
tillhörighet. Det här deltagandet kan därmed även avspegla den civilsamhällesroll
som i avhandlingen går under benämningen _tillhandahållande av service för de egna
medlemmarna_ , i det att organisationen här blir en arena utifrån vilken gruppen driver
sina frågor i samhället. Det här kan även ses som ett exempel på hur människor
utvecklar flera tillhörigheter och att tillhörighet kan utvecklas parallellt till olika
enheter eller gemenskaper (May, 2013), inte minst efter påtvingad migration


(Korac, 2009), genom att det är ett deltagande som utgår från såväl relationella
tillhörigheter i relation till den egna gruppen, som nationell tillhörighet sett utifrån
det nya landet.

När det gäller hinder för politiskt deltagande framkommer det i det partipolitiska
sammanhanget, det är hinder som kan kopplas till kön och etnicitet men som även
till förhållanden inom det politiska landskapet. Att vara förtroendevald politiker
innebär, förutom att ha politiskt handlingsutrymme, även att mötas av vad som
kan beskrivas som exkluderande sociala praktiker, likt de som framgår i avsnittet
_Att bidra genom att delta_. Sociala praktiker, som här tolkas som hinder för deltagande
då de innebär att deltagandet i det politiska samtalet påverkas i negativ mening,
även om det inte tycks vara praktiker som leder till att den aktiva lämnar
partipolitiken. Men likt vad som framgår i organisationsföreträdares berättelser i
det föregående avsnittet, tycks även den partipolitiska kontexten kunna innebära
en upplevelse av att inte fullt ut tas i anspråk. Att inte tas i anspråk som migrant
skulle även i det här sammanhanget, utifrån Mays (2013) resonemang om
förhandling av tillhörighet, kunna förstås som ett begränsande av migrantens
tillhörighetsanspråk.

_Sammanfattningsvis_ framgår i det här avsnittet att det politiska deltagandet tar olika
former efter den första tiden i det nya hemlandet, och uttrycks såväl kollektivt
som individuellt. Det politiska deltagandet ses som ett uttryck för tillhörighet i
relation till det nya hemlandet, och förutsättningar för detta skapas i samtliga tre
typer av rum för medborgerligt deltagande. Men genom de aktiviteter som äger
rum i öppna/skapade rum i form av migrantorganisationer avspeglas även
civilsamhällesrollen tillhandahållande av service, genom att dessa organisationer
utgör medborgararenor utifrån vilka gruppen strävar efter att förbättra sina
livsvillkor i det nya hemlandet. När det gäller hinder för politiskt deltagande
framgår att partipolitiskt deltagande i form av förtroendeuppdrag kan innebära att
ha såväl politiskt handlingsutrymme, som att mötas av exkluderande sociala
praktiker. Även den partipolitiska arenan kan därmed ses som en arena på vilken
migrantens tillhörighetsanspråk kan begränsas genom exkluderande sociala
praktiker.


