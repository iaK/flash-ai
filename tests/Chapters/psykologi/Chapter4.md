### Syfte, forskningsfråga och frågeställningar

Föreliggande avhandling har syftet att ge kunskap om civilsamhällets betydelser
för medborgarskap efter påtvingad migration. I fokus står två dimensioner av
medborgarskapet, såsom det beskrivits inom migrationsforskningen, deltagande
och tillhörighet. Tillhörighet ses här som ett mångfasetterat fenomen som länkar
samman individ med det omgivande samhället. Det perspektiv på deltagande som
undersöks i avhandlingen är civilsamhällesdeltagande, med speciellt fokus på


några av de centrala samhällsroller som civilsamhället tillskrivits i tidigare
civilsamhällesforskning. Genom fokus på dessa roller belyses även deltagande i
samhället i bredare bemärkelse.^3

Utgångspunkten för avhandlingen är personliga berättelser om
civilsamhällesdeltagande efter påtvingad migration som spänner över en 25-årig
tidsperiod. Utifrån detta har studiens forskningsfråga formulerats enligt följande:
_Hur framträder civilsamhällets betydelser för deltagande och tillhörighet i människors berättelser
om civilsamhällesdeltagande i ett längre tidsperspektiv efter påtvingad migration?_ Mot
bakgrund av dessa personliga berättelser är ambitionen även att föra ett vidare
resonemang om civilsamhällets betydelser för deltagande och tillhörighet efter
påtvingad migration.

För att besvara forskningsfrågan utgör följande tre frågeställningar utgångspunkt:

- Hur kommer deltagande och tillhörighet till uttryck i människors
  berättelser om civilsamhällesdeltagande i ett längre tidsperspektiv efter
  påtvingad migration?
- Hur skapas förutsättningar inom civilsamhället för deltagande- och
  tillhörighetsprocesser efter påtvingad migration?
- Vilka strategier för förankring kan identifieras i människors berättelser
  om civilsamhällesdeltagande i ett längre tidsperspektiv efter påtvingad
  migration?

