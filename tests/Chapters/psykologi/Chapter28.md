### Förankring i det ursprungliga hemlandet

De personer som jag har intervjuat har det gemensamt att de växte upp i det som
idag är Bosnien och Hercegovina, men såg sig tvingade att lämna sitt land på
grund av kriget på Balkan i början av 1990-talet och tog sin tillflykt till Sverige.
Mot den här bakgrunden är civilsamhällesdeltagandet även i ett längre
tidsperspektiv ett sätt för en del av dem att bibehålla kontakten med det
ursprungliga hemlandet.

De två berättelser som representerar den här strategin för förankring börjar med
deltagande i en migrantorganisation, antingen direkt efter ankomsten till det nya
landet eller efter ett antal år. Kontakten med majoritetsorganisationer på
civilsamhällesarenan är begränsad, alternativt förknippad med negativa
erfarenheter. I följande citat beskrivs en avgörande händelse av en av
intervjupersonerna:

```
Jag skrev att jag sökte asyl, men jag skrev också att jag ville åka hem. (...)
För det fanns inga aktiviteter, det var folk som... som inte visste vilka vi
var och som satte på eld på flyktingförläggningen och jag kände det här...
jag hade det bättre hemma, varför ska jag vara här? Fastän det kom så
mycket mer flyktingar och sen förlorade vi kontakten med min mamma
och pappa (...). Men, nä, det var en hemsk tid för mig. (...) Jag sökte mig
senare till en simklubb, men jag kunde inte simma där för att ingen ville
va med mig. Jag tänkte, vad fasen, jag ska va där. Dom kände inte mig, jag
kände inte dom, även om jag vill, jag är utåt. (...) Nej, det gick inte. Jag
kände mig inte välkommen. (G.)
```
Förutom att det här citatet illustrerar hur migranters tillhörighetsanspråk i det nya
landet kan förhandlas och avvisas lokalt på civilsamhällesarenan (se resonemang
i kapitel 6), sätts ambitionen till deltagande här även i ett bredare sammanhang.
Intervjupersonen beskriver en situation präglad av väntan och hemlängtan, men
även av hot från omgivningen, omständigheter som leder till en känsla av att inte
höra till. I den situationen innebär avvisandet som kontakten med simklubben
innebär att den känslan förstärks ytterligare. Situationen synliggör därmed hur
erfarenheter, inte minst under den först tiden i det nya landet, kan verka


förstärkande för migrantens känsla av isolering i relation till omgivningen, varav
en del erfarenheter kan kopplas till civilsamhället.

Betydelsen av den bredare svenska civilsamhälleskontexten^99 är begränsad i de
båda berättelser som representerar denna strategi för förankring. I stället är det i
migrantsammanhang som civilsamhällesdeltagandet efter ett antal år i det nya
hemlandet, tar form. Detta sker genom kontakter med personer eller
verksamheter i det ursprungliga hemlandet, kontakter som blir en förutsättning
för den sociala och humanitära verksamhet som intervjupersonerna initierar.

Civilsamhällesdeltagande blir här ett sätt att kanalisera engagemang för, och ett
sätt att skala upp ambitionen att bidra i, det ursprungliga hemlandet, även utanför
släkten och vänkretsen. Det är även en ambition som går utöver att hjälpa enskilda
individer, genom att det också ses som ett sätt att bidra och påverka samhället
och landet. Civilsamhällesdeltagandet blir därmed ett sätt att agera som
medborgare och bidra i det ursprungliga hemlandet, trots en uppgivenhet över
situationen i landet i allmänhet.

Politiskt deltagande kan ta form i relation till händelser under Balkankriget och
efterföljande historieskrivning, snarare än i relation till dagens situation i det
ursprungliga hemlandet. I en av berättelserna illustreras hur protestaktioner blir
en självklarhet när en situation uppstår som ställer frågan om historieskrivningen
efter kriget på sin spets:

```
Efter det här med (Organisationsnamn) vågar jag mer, helt enkelt. (...)
Det var väldigt så, det var en sån ohanterlig situation, när man har så
mycket känslor, besvikelse, ångest, man blir ledsen, och du kan inte
hantera det, på något sätt. När man pratar med andra bosnier, alla känner
likadant. Ingen gör någonting. Jag tänkte typ: ”Det finns så mycket
missnöje hos alla oss, men det är ingen som gör nåt. Vi måste göra något
åt det här”. (N.)
```
(^99) Med ‘den bredare svenska civilsamhälleskontexten’ menas här civilsamhälleskontexten utanför det
bosniska organisatoriska landskapet.


Erfarenheter och nätverk förvärvade genom den socialt inriktade verksamheten
riktad mot det ursprungliga hemlandet blir här en grund att stå på i ett vidare
engagemang även i det ursprungliga hemlandets mer politiska frågor.

Den här strategin kommer till uttryck framför allt genom socialt inriktade insatser
i det ursprungliga hemlandet. Detta organiseras i det nya hemlandet med den
sociala/humanitära migrantorganisationen som bas, men kan även yttra sig
genom ett sporadiskt politiskt inriktat engagemang motiverat av händelser
kopplade till kriget på Balkan. I termer av civilsamhällets roller handlar det här
framför allt om deltagande i kollektiv problemlösning, genom sociala insatser,
men även om civilsamhällets demokratiska roll. Förutsättningar för dessa roller
skapas genom skapade rum för medborgerligt deltagande, det vill säga rum som
de aktiva själva formar för ändamålet.

Det här är ett deltagande präglat av kontinuitet i relation till det tidigare livet
genom att det innebär förankring i det samhälle som lämnades vid flykten. Genom
detta skapas även en känsla av aktörskap som gör det möjligt att tillfreds gå vidare
i livet trots avståndet till det ursprungliga hemlandet, det blir ett sätt att skaffa sig
en subjektsposition i relation till det ursprungliga hemlandet. Det här är ett
deltagande som även kan tolkas som ett uttryck för tillhörighet i relation till det
ursprungliga hemlandet. Civilsamhällesdeltagande kan här därmed ses som en
förankringsstrategi i relation till det ursprungliga hemlandet i det att det blir en
väg till deltagande trots avståndet. För de båda intervjupersoner som
representerar denna typ av strategi uttrycks tillhörighet i relation till det nya
hemlandet inte på civilsamhällesarenan 25 år efter flykten, utan tar andra former
såsom exempelvis valdeltagande. När det gäller valdeltagande i det ursprungliga
hemlandet deltar en av dem, medan den andra intervjupersonen inte gör det.

