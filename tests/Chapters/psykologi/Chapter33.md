### Metodkommentar

Som framgår i föregående avsnitt utgör begreppen deltagande och tillhörighet
utgångspunkter för tolkningarna av de personliga berättelserna. Tanken var också
från början att utgå från deltagande och tillhörighet, såsom de båda perspektiv
utifrån vilka de förankringsprocesser som här står i fokus beskrivs i den litteratur
som inspirerat mig. Deltagande-perspektivet faller sig naturligt med tanke på det
civilsamhällesfält som avhandlingen tar sin utgångspunkt i.
Tillhörighetsperspektivet däremot, är inte lika förankrat inom
civilsamhällesforskningen, vilket var ett skäl till att detta perspektiv länge fick stå

#### tillbaka i forskningsprocessen. Med tiden blev det dock tydligt att även detta


perspektiv var ett nödvändigt teoretiskt verktyg för att förstå de
förankringsprocesser som empirin rör. Att det här perspektivet tog form sent i
processen innebär dock att bakgrunden till tillhörighets-perspektivet är begränsad
i jämförelse med deltagande-perspektivet. Denna begränsning innebär att
avhandlingen bör ses som ett ödmjukt försök att bygga vidare på den i mitt tycke
alldeles för begränsade forskning inom civilsamhällesfältet som belyser
tillhörighet, såväl när det gäller migranter som andra grupper, och att, som alltid,
vidare forskning får fylla de luckor som fortsatt finns inom området.

Under forskningsprocessens gång har även begreppet delaktighet varit
närvarande, och det är möjligt att undersökningen hade kunnat utgått från
deltagande och delaktighet som analytiska begrepp, i stället för deltagande och
tillhörighet, eller möjligen utifrån dessa tre begrepp i kombination. Jag valde dock
att använda begreppen deltagande och tillhörighet som analytiska begrepp

#### eftersom det var den väg jag såg till en mer stringent tolkning.

Såväl civilsamhälles- som migrationsfältet har inspirerat avhandlingsarbetet och
min ambition har varit att ringa in civilsamhällesdeltagande efter påtvingad
migration så brett som möjligt, utan begränsningar till en viss deltagandeform,
såsom exempelvis föreningsdeltagande, eller en viss intresseriktning, såsom det
nya hemlandet. Utöver de båda länderna, som jag tolkar som två olika
intresseriktningar, blev det tydligt att en del av det deltagande som
intervjupersonerna talade om vare sig hade det nya hemlandet eller det
ursprungliga hemlandet som utgångspunkt. En del av det deltagandet kunde bäst
beskrivas utifrån dess transnationella karaktär, såsom jag som statsvetare förstår
det, det vill säga som ett deltagande som har sin referenspunkt bortom
nationalstaten exempelvis genom att det tar avstamp i idéer som universella
rättigheter. Transnationalism är dock ett begrepp som inom
migrationsforskningen ofta används för att beskriva migranters aktiviteter i det
ursprungliga hemlandet, eller hemländer om det rör sig om flera. Det här innebär
att samma begrepp, transnationalism, kan användas för det som i avhandlingen
beskrivs som två olika intresseriktningar. En lösning hade varit att helt enkel
använda begreppet så som det används inom migrationsforskningen. Men om det
transnationella deltagandet är det som rör det ursprungliga hemlandet, hur skulle
då det deltagande som har sina referenspunkter bortom nationalstaten benämnas?
Att benämna båda dessa deltagande som transnationellt skulle riskera att


osynliggöra det som i avhandlingen benämns just det transnationella deltagandet.
Detta, menar jag, hade inneburit en begränsning inte minst sett utifrån att jag
genom den genomgång av litteratur som utgör utgångspunkt för den
forskningsöversikt som presenteras i kapitel 1, inte har kunnat identifiera studier
som belyser denna typ av deltagande. Detta val innebär dock att det finns en risk
att migrationsforskare inte känner igen sig i användningen av begreppet
transnationalism i avhandlingen, vilket kan ses som en begränsning.

Avhandlingen bör även läsas med vetskap om att jag genom min
arbetslivsbakgrund står nära delar av det bosniska organisationslandskap i vilket
några av de personer som intervjuas har organisatorisk hemvist. Det är möjligt att
min arbetslivsbakgrund kan ha påverkat dessa personers berättelser, kanske hade
de i högre grad än de gjorde pratat om vad som kan ses som organisatoriskt
känsliga frågor om jag inte hade haft kopplingar till en paraplyorganisation som
de organisatoriskt tillhör. Här finns en maktdimension som läsaren bör vara
medveten om, men hur detta kan ha påverkat berättelserna är dock svårt att
bedöma. Min arbetslivsbakgrund kan även ha påverkat min förståelsehorisont på
olika vis. Förhoppningen är dock att detta inte enbart behöver vara en
begränsning, utan att det även har varit till nytta för att komma in i texterna och
för tolkningarna av berättelserna.

Metodologiskt utgår avhandlingen från den narrativa forskningens utgångspunkt
att människors berättelser kan ge inblick i såväl individuella meningsskapande
processer, som samhälleliga förhållanden (Hydén, 1997; Squire m.fl., 2014).
Tolkningarna av 19 personliga berättelser om civilsamhällesdeltagande efter
påtvingad migration utgör därmed grund för avhandlingen. I det föregående
redogörs för vad just dessa berättelser säger oss om civilsamhällets betydelser för
medborgarskap i form av deltagande och tillhörighet efter påtvingad migration.
Men som framgår av avhandlingens syfte är ambitionen även att föra ett vidare
resonemang om civilsamhällets betydelser för medborgarskap efter påtvingad
migration, det vill säga ett resonemang som inte är begränsat till dessa 19
personers erfarenheter. En vidare giltighet kräver dock möjlighet till
överförbarhet av de resultat som tolkningarna av de 19 berättelserna ger, och jag
har därför strävat efter det som Lincoln och Guba (1986) talar om som _thick
descriptive data_ , det vill säga beskrivningar av såväl kontext som de intervjuade
personerna. Dessa beskrivningar syftar till att ge läsaren underlag för att kunna


avgöra i vilken mån resultaten kan vara giltiga även i andra sammanhang och/eller
för andra grupper (Lincoln & Guba, 1986; Riessman, 2008). Lincoln och Guba
betonar även att allt mänskligt handlande är tids- och kontextbundet, ett
konstaterande som i den här avhandlingen exempelvis är relevant i relation till den
institutionella kontexten. Senare i det här kapitlet kommer jag, utifrån detta,
problematisera frågan om överförbarhet av resultat i det sammanhang som här
studerats.

