### Sammanfattning

Ambitionen i det här kapitlet är att besvara avhandlingens två första
frågeställningar i relation till det civilsamhällesdeltagande som jag tolkar har fokus
bortom etnicitet och nationalstat. Därmed undersöks hur detta deltagande och
tillhörighet kommer till uttryck i berättelserna om civilsamhällesdeltagande i ett
längre tidsperspektiv efter påtvingad migration samt hur förutsättningar skapas
inom civilsamhället för deltagande- och tillhörighetsprocesser efter påtvingad
migration.

De civilsamhällesroller som framträder i det här sammanhanget är deltagande i
kollektiv problemlösning, tillhandahållande av service för de egna medlemmarna,
social integration och civilsamhällets demokratiska roll, men även den
civilsamhällesroll som utgår från civilsamhället som arena för förhandling och
balansering av tillhörigheter, här med betoning på balansering.

När det gäller tillhandahållande av service är det en roll som kommer till uttryck i
det transnationella civilsamhällesdeltagandet under den första tiden i det nya
landet genom stödjande medborgararenor som innebär att ett rättighetsperspektiv
kan introduceras och föras vidare inom den egna gruppen. Genom samma typ av
deltagande skapas senare förutsättningar för civilsamhällets demokratiska roll
utifrån dimensionerna representation genom organisation i relation till politiken,
protestaktioner och opinionsbildning.

När det gäller deltagandet med transetnisk prägel skapas inledningsvis utrymme
för demokratiskt lärande, medan den dimension av civilsamhällets demokratiska
roll som utgår från representation genom organisation i relation till politiken blir
tydlig i ett senare skede. Genom denna typ av deltagande avspeglas även
civilsamhällesrollen deltagande i kollektiv problemlösning genom de möjligheter
till att mötas över etniska skiljelinjer som i andra sammanhang kan ha en
splittrande verkan. Civilsamhällesarenan framstår i det här sammanhanget som en
arena där det formella medborgarskapet kan ha en enande funktion i en situation
präglad av etnisk splittring. Genom det transetniskt präglade deltagandet skapas
även förutsättningar för social integration i relation såväl till majoritetsbefolkning
som till andra utrikesfödda.


När det gäller deltagandet med fokus bortom etnicitet och nationalstat kan
konstateras att de rum genom vilka det skapas förutsättningar för civilsamhällets
roller som framgår i det föregående är framför allt skapade rum och öppna rum
för medborgerligt deltagande.

Utifrån ett tillhörighetsperspektiv tolkas det transnationella deltagandet som
uttryck för tillhörighet oberoende av nationalstat, genom att ett
rättighetsperspektiv implicerar universell tillhörighet, som kvinna och som
människa med universella rättigheter.

Den roll som i föregående kapitel formuleras utifrån civilsamhället som arena för
förhandling av tillhörigheter efter påtvingad migration framträder i det deltagande
som står i fokus i det här kapitlet snarare utifrån civilsamhället som arena för
balansering av tillhörigheter. Medan förhandling av tillhörigheter sker under den
första tiden i det nya landet, framträder civilsamhällesarenan som arena för
balansering av tillhörigheter under hela den aktuella tidsperioden. Det här, menar
jag, kan ses som två varianter av samma civilsamhällesroll. Denna senare variant
blir även tydlig genom deltagandet med transetnisk prägel genom det engagemang
som tar avstamp i olika tillhörigheter såsom i relation till den grupp av
befolkningen som personer med utländsk bakgrund utgör, men även genom
engagemang som tar avstamp i ett formellt medborgarskap i stället för etnisk
grupp. I det här senare fallet främjas därmed tillhörighet i relation till nationalstat,
framför etnisk bakgrund.

Genom civilsamhällesdeltagandet med fokus bortom etnicitet och nationalstat
anas de flerdimensionella tillhörigheter som bland andra Korac (2009) talar om
som en följd av påtvingad migration. Hur detta kan komma till uttryck i ett längre
tidsperspektiv efter påtvingad migration är fokus i följande kapitel.



## 8. Strategier för förankring efter påtvingad migration

I de tre föregående kapitlen har jag tolkat intervjupersonernas
förankringsprocesser efter påtvingad migration sorterat utifrån
civilsamhällesdeltagandets olika intresseriktningar. I det här kapitlet är ambitionen
att belysa olika strategier för förankring efter påtvingad migration. Därmed riktas
fokus mot avhandlingens tredje frågeställning, det vill säga vilka strategier för
förankring som kan identifieras i människors berättelser om
civilsamhällesdeltagande i ett längre tidsperspektiv efter påtvingad migration.
Förankringsstrategi definieras som en strategi individen använder för att genom
civilsamhällesdeltagande skapa förutsättningar för att agera som medborgare i en
medborgerlig gemenskap som hon är del av. Speciellt fokus riktas här mot det
längre tidsperspektivet i det att utgångspunkten utgörs av en empiriskt grundad
typologi över olika förankringsstrategier som utgår från de sammanhang som
intervjupersonerna är engagerade i 25 år efter flykten, och de länder som detta
deltagande relaterar till.

Bakgrunden till denna typologi är Koracs/Korac-Sandersons (2009/2016)
resonemang om de _emplacement_ -strategier som flyktingar antar i det nya landet för
att återta kontrollen i livet och bygga upp ett nytt liv efter flykten, strategier som
följs av processer genom vilka kontinuitet och förändring förhandlas och en
flerdimensionell känsla av tillhörighet utvecklas. Genom det längre
tidsperspektivet som den här empirin spänner över kan förankringsstrategier i ett
25-årigt perspektiv efter påtvingad migration undersökas.

Den empiri som är aktuell i det här kapitlet handlar om intervjupersonernas
berättelser om ideella förtroendeuppdrag, andra former av ledarfunktioner i
civilsamhällesorganisationer alternativt nätverk eller politiskt deltagande, det vill
säga till del samma empiri som utgör grund för föregående kapitel. Inramningen
i det här kapitlet är dock snävare jämfört med de fyra föregående. Det rör sig här
om handlingar och aktiviteter som ger uttryck för en idé, som genomförs för att
påverka eller handlingar till förmån för någon annan, det vill säga vad som i andra
sammanhang benämns ideellt arbete som en form av medborgerligt engagemang


(se exempelvis von Essen & Svedberg, 2020). Detta innebär att den sociala
dimension av civilsamhällesdeltagande som inkluderas i föregående kapitel inte
står i fokus, det vill säga det som även kan beskrivas i termer av sällskaplighet
(Walzer, 1995). Deltagande som i det föregående kapitlet beskrivits utifrån en
intresseriktning bortom etnicitet och nationalstat inkluderas här endast i de fall
det kan sägas komma till uttryck i endera det ursprungliga eller det nya hemlandet.
I de fall deltagande med fokus bortom etnicitet och nationalstat i påverkanssyfte
riktas mot en internationell eller transnationell arena utesluts det därmed i detta
kapitel. Detta eftersom den organiserande utgångspunkten för typologin är de
båda länder som samtliga intervjupersoner vid tiden för intervjun har
medborgarskap i.

De typer som utgör denna typologi är en syntes konstruerad utifrån mina
tolkningar av de personliga berättelserna.^98 Migranternas berättelser finns här med
genom några få illustrerande citat. De olika typerna analyseras utifrån de
sammanhang som intervjupersonerna är engagerade i under den första tiden i det
nya landet, eventuell rörlighet mellan olika civilsamhällessammanhang över tid
och de sammanhang som intervjupersonerna är engagerade i vid tiden för
intervjun. För att tydliggöra människors strategier för förankring efter påtvingad
migration relateras även typerna till det analytiska ramverk som applicerats i
föregående kapitel, det vill säga civilsamhällets roller och rum för medborgerligt
deltagande.

De tre förankringsstrategier på civilsamhällesarenan som kommer presenteras
mer ingående i det följande är:

```
1) En strategi för förankring i det ursprungliga hemlandet.
2) En strategi för förankring i det nya hemlandet.
3) En strategi för en samtidig förankring i både det ursprungliga och det
nya hemlandet.
```
Efter de tre avsnitt där de tre strategierna presenteras utvecklas resonemanget
med särskilt fokus på kön, ålder och förändringar över tid.

(^98) Se Kapitel 3, _Bearbetning och tolkning av det empiriska materialet_ för en mer ingående redogörelse för
den tolkningsprocess som typologin grundas på.


