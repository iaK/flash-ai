### Civilsamhällesdeltagande som en form av medborgarskapspraktik

Ett av de sammanhang i vilket medborgarskap som deltagande kan komma till
uttryck är alltså i civilsamhället (Somers, 2008; Walzer, 2002; 1995). Civilsamhället
kan ses som en nödvändig del i ett demokratiskt inkluderande medborgarskap
(Somers, 2008) då det är genom deltagande i civilsamhället som medborgaren, vid
sidan av valdeltagande, kan vara delaktig i beslut som rör olika typer av
samhällsfrågor (Walzer, 1995). Civilsamhällesdeltagande betraktas utifrån detta i
den här avhandling som en form av medborgarskapets praktik (Jeppsson
Grassman & Svedberg, 1999; Somers, 2008).

Civilsamhället som begrepp har även förknippats med ett hopp om att kunna
förena individualitet och kollektivitet, det vill säga som ett sätt att sammanlänka
medborgare med samhälle (Chambers & Kymlicka, 2002, s. 8).^53 Förståelsen av
civilsamhället som begrepp skiljer sig dock mellan olika forskare. Jag väljer här att
diskutera civilsamhället utifrån den definition som Kocka (2006) ger, vilket
innebär att det beskrivs utifrån tre sinsemellan relaterade perspektiv;
civilsamhället som sfär, som handling ( _social action_ ) och som del av ett samhälleligt
projekt med utopiska drag.

Genom att betrakta civilsamhället som sfär kan det avgränsas och skiljas från
andra sfärer i samhället. Synen på hur samhället indelas utifrån olika sfärer skiljer

(^53) För en historisk översikt när det gäller civilsamhället, se exempelvis Seligman (2002).


sig dock mellan olika forskare. Den oftast förekommande synen torde dock vara
en uppdelning utifrån civilsamhälle, stat, näringsliv och privatliv (se till exempel
Kocka, 2006; Wijkström & Lundström, 2002). Den del av samhället som utgörs
av civilsamhället beskrivs ofta bestå av föreningar, sociala rörelser, nätverk och
andra kollektiva initiativ (Kocka, 2006). Inte sällan beskrivs civilsamhället eller
den civila sfären ringa in en del i samhället med kapacitet att åstadkomma social
kritik och demokratisk integration (se till exempel Alexander, 2006).

Utifrån det perspektiv på civilsamhället som sätter handling i fokus, menar Kocka
att en specifik form av handlingar karaktäriserar denna sfär, precis som andra
sfärer i samhället karaktäriseras av andra former av handlingar. Utifrån detta
beskrivs civilsamhället som en sfär där konflikt, diskurs, kompromisser och
samförstånd i offentligheten ( _public sphere_ ) är centralt, genom offentligheten
realiseras civilsamhället. För det andra möts, genom handling, individuell frihet
och kollektiv självorganisering inom civilsamhället. För det tredje ges i
civilsamhället legitimitet åt pluralitet, skillnader och spänningar, och som en
civilsamhällets fjärde egenskap, att handling i civilsamhället utgår från icke-våld.
Slutligen beskrivs handlingar i civilsamhället oftast ge uttryck för en strävan mot
vad som betecknas som ”det gemensamma bästa” ( _common good_ ), även om synen
på vad detta är kan skilja mellan olika grupper. Kockas konstaterande om icke-
våld ger en bild av de normativa drag som ofta kommer till uttryck i definitioner
av civilsamhället, vilket leder till att den del av civilsamhället som inte främjar
demokrati och frihet länge negligerades inom civilsamhällesforskningen
(Chambers, 2002). Mer kritiska perspektiv, som bland annat inkluderar aktörer i
civilsamhället med främlingsfientliga eller rasistiska syften, har dock ökat under
senare år (se till exempel Janoski, 2010; Lichterman & Eliasoph, 2014; Musick &
Wilson, 2008; Putnam, 2000; Walzer, 2002).

Det tredje perspektivet på civilsamhället som Kocka (2006) ger är civilsamhället
som del av ett projekt som fortfarande inte förverkligats. Utifrån det här
perspektivet tar civilsamhället (som sfär och som handling) form inom ramen för
föränderliga ekonomiska, sociala, politiska och kulturella förutsättningar, och ofta
som ett kritiskt svar på förhållanden såsom exempelvis en förtryckande stat eller
fragmenteringen av och brist på solidaritet i samhället. Civilsamhället beskrivs ur
det här perspektivet som en central del av ett projekt med utopiska drag, men
även som ett löfte om något annat än rådande förhållanden.


Även om civilsamhället ofta skildras som ett sammanhang där medborgarskapet
kan ta form i praktiken och som ett sammanhang där social inkludering
möjliggörs, finns även andra perspektiv på civilsamhället. Det civilsamhälle som
driver på politiken för förändringar i samhället kan samtidigt i sig självt utgöra ett
sammanhang som förstärker och även producerar exkludering och ojämlikhet (se
till exempel Chambers, 2002; Phillips, 2002; Walzer, 2002). Utifrån ett antagande
att det i civilsamhällessammanhang genereras olika former av resurser innebär
varje form av organisering en mobilisering av resurser och ju mer resurser
medlemmarna tillför en grupp, desto starkare blir gruppen (Walzer, 2002).
Förutom att vara en kraft för förändring i samhället, kan civilsamhället därmed
även ses som en sfär där de starkare blir än starkare, inte minst gäller det
medborgare ur samhällets mellersta och övre sociala skikt som kan dra fördel av
deltagande i civilsamhället. Medborgare med en svagare position i samhället,
menar Walzer (2002) vidare, organiserar sig inte alls eller i grupper som avspeglar
deras svagare position i samhället, även om historien har visat att detta inte alltid
är fallet (se till exempel Alexander, 2006). Även i civilsamhället har faktorer såsom
etnicitet och kön, förutom klass, betydelse för deltagande (se kapitel 1). Skillnader
i förutsättningar mellan olika organisationer inom civilsamhället kommer även till
uttryck och kan förstärkas ytterligare genom statliga medel som på olika vis
kommer civilsamhällets organisationer till del (Walzer, 2002).

Förutom ojämlikhet _mellan_ organisationer i civilsamhället, går det även tala om
ojämlikhet _inom_ organisationer:

```
Inequality in civil society does not exist only between or among groups
but also within them, in the form of charismatic leadership, hierarchical
organization, elite dominance, and gender discrimination.
```
```
Walzer (2002, s. 44)
```
Ojämlikhet i ett samhälle kan därmed förstärkas genom mekanismer som opererar
i civilsamhället. I den svenska civilsamhällesforskningen har det talats om detta
utifrån civilsamhällets Janus-ansikte, vilket innebär att samtidigt som
civilsamhället kan utgöra en möjliggörande struktur för somliga, kan det utgöra
en hindrande struktur för andra (von Essen & Wallman Lundåsen, 2015).


Resonemanget om civilsamhället som en sfär där de resursstarkare blir än mer
resursstarka och där medborgare med en svagare position i samhället inte
organiserar sig alls eller i grupper som avspeglar deras svagare position i samhället,
blir intressant inte minst i relation till den teoribildning inom
civilsamhällesforskningen som på olika vis belyser individuella faktorer som
avgörande för hur deltagande i civilsamhället ser ut. Individer med hög
socioekonomisk status inte bara arbetar mer ideellt, de tenderar även att inneha
mer prestigefyllda funktioner liksom mer meningsfulla organisatoriska uppgifter
(Smith, 1994; Wilson, 2000). I det här sammanhanget beskrivs tre typer av kapital
öka sannolikheten för ideellt engagemang: humankapital, socialt kapital och
kulturellt kapital (Wilson & Musick, 1997). I linje med Walzers (2002) resonemang
skulle detta innebära att det i högre utsträckning är redan resursstarka individer
som gynnas genom civilsamhällesdeltagande genom att de därigenom kan stärka
sin position i samhället ytterligare.

