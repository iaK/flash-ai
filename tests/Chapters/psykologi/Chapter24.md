### Transnationellt civilsamhällesdeltagande

Vad som här tolkas som transnationellt civilsamhällesdeltagande blir synligt på
olika sätt i berättelserna. B., som efter några år i Sverige är engagerad i en
transnationell organisation för kvinnor, beskriver hur detta blir ett sammanhang
där hon får utbildning om kvinnors och barns rättigheter, en utbildning som hon
sedan översätter för att kunna föra vidare till bosniska kvinnor. Det här är ett


deltagande som därmed utgör en bas utifrån vilken ett universellt
rättighetsperspektiv genom hennes engagemang förs vidare till bosniska kvinnor
på lokal nivå.

P., som även hon är engagerad i en transnationell kvinnoorganisation, talar om
engagemang såväl på lokal som internationell nivå. I en lokalavdelning arbetar
hon bland annat för en kvinnojour och på internationell nivå i framtagandet av
den motion som organisationens svenska sektion bidrar med inför utformandet
av FN:s uppförandekod för FN-soldater, det vill säga i det internationella
sammanhang där arbetet för kvinnors rättigheter i konflikt bedrivs på policynivå.
Även P.s berättelse kan exemplifiera hur ett transnationellt
civilsamhällesdeltagande ger utrymme för arbete utifrån ett rättighetsperspektiv,
vilket kan sägas vara ett deltagande som relaterar till en vidare idé om
medborgarskap och rättigheter än den förankrad i en specifik stat.

När det gäller hinder för deltagande i det här sammanhanget talar P. om externa
faktorer som påverkar synen på kvinnors rättigheter inom den transnationella
organisation där hon är engagerad. Hon berättar om vad som kan ses som en
intern förskjutning i synen på kvinnors rättigheter:

```
Men för två år sen, när Trump blev president, då gick jag ur
(Organisationsnamn). Inte för att vår grupp här ... vår klubb ... tvärtom,
jag är jätteledsen för att jag lämnade vår klubb, men i protest mot den
påverkan som Trump hade på hela (Organisationsnamn), och mot att det
fanns en stor grupp av kvinnor som började ifrågasätta kvinnans rätt till
sin egen kropp. (P.)
```
De konservativa strömningar som får fäste inom organisationen gör att hon väljer
att engagera sig i andra sammanhang. P. sätter den här utvecklingen i ett bredare
perspektiv och menar att när det gäller kvinnofrågor är vi: ”tillbaka på ruta ett”
och exemplifierar med hur kvinnors rättigheter globalt sett motarbetas av såväl
nationalister som religiösa ledare.

En annan del av det transnationellt präglade deltagandet handlar just om ett arbete
mot en splittrande nationalism, ett deltagande som det talas om i den senare delen,
kronologiskt sett, av berättelserna. För de personer som talar om detta har det här
deltagandet en bakgrund i en splittrande nationalism på Balkan, men även i det


här sammanhanget är det nationella perspektivet sammanlänkat med det
transnationella. L. talar om vikten av att minnas det som hände under kriget, för
offrens skull, men även för att det inte ska hända igen, i Bosnien och Hercegovina
eller någon annanstans. Att tala om det som skedde då, under kriget, blir ett sätt
att upplysa inte minst kommande generationer: ”oavsett varifrån de kommer”
(L.), om den splittring som hon ser att nationalism kan medföra. Vid sidan av att
uppmärksamma de händelser under kriget som till en början motiverar hennes
engagemang, blir det med tiden även nationalismens negativa effekter generellt i
västvärlden i nutid, som motiverar henne. Det här engagemanget leder även till
nätverkssamarbete med aktörer med liknande mål både i Bosnien och
Hercegovina och i Sverige, samt i en bredare europeisk kontext.
Civilsamhällesdeltagandet blir här ett sätt att genom erfarenheter från kriget på
Balkan bidra till kampen mot ett världsomspännande fenomen som en splittrande
nationalism. Det kan därmed exemplifiera hur ett deltagande som inledningsvis
tar form på grund av specifika händelser i en nationell kontext med tiden vidgas
till att handla om ett transnationellt fenomen och därmed även bemöts genom
transnationell organisering.

