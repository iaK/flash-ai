### Sammanfattning

Ambitionen i det här kapitlet är att besvara avhandlingens båda första
frågeställningar i relation till deltagande i det nya hemlandet, det vill säga hur
deltagande och tillhörighet kommer till uttryck i människors berättelser om
civilsamhällesdeltagande i ett längre tidsperspektiv efter påtvingad migration samt
hur förutsättningar skapas inom civilsamhället för deltagande- och
tillhörighetsprocesser efter påtvingad migration.

I det här kapitlet blir samtliga fyra civilsamhällesroller som berättelserna
undersöks utifrån synliga i de personliga berättelserna. Detta blir därmed fyra
perspektiv på deltagande i det nya hemlandet efter påtvingad migration.
Tillhandahållande av service för de egna medlemmarna och social integration är
två av dessa roller som blir speciellt tydliga under den första tiden i det nya landet.

När det gäller tillhandahållande av service kan konstateras att det i det här
sammanhanget handlar om båda de dimensioner av denna roll som utvecklas i
Henriksen m.fl. (2019b), det vill säga såväl utövande av fritidsintressen som
stödjande medborgararenor. Genom den senare dimensionen tillhandahålls
service och ömsesidig hjälp av och för medlemmarna för att navigera och hitta
framkomliga vägar i det nya landet, inte minst under den första tiden i det nya
landet. Utifrån den traditionellt sett andra delen av den stödjande
medborgararenan, genom vilken medlemmarna representeras gentemot staten på
den politiska arenan, handlar det i det här fallet, framför allt inledningsvis, snarare
om att de aktiva genom migrantorganisationen representeras gentemot och får
kontakt med det omgivande samhället. Civilsamhällets medierande funktion
mellan individ och stat/samhälle blir här därmed tydlig, om än inte utifrån ett
politiskt påverkansperspektiv, utan utifrån civilsamhällesrollen social integration.
Det här kan exemplifiera hur migrantorganisationen som del i ett mångkulturellt
politiskt projekt fungerar som en länk sett utifrån det svenska samhällets sida till
en migrantgrupp. Förutsättningar för civilsamhällesrollen tillhandahållande av
service för de egna medlemmarna skapas i de båda typer av rum för medborgerligt
deltagande som utgörs av migrantorganisationer.

Även när det gäller civilsamhällesrollen social integration blir olika dimensioner
tydliga, dimensioner som kan förstås utifrån de olika enheter som integrationen
äger rum i. En av dessa dimensioner utgår från kontakter mellan


majoritetsbefolkning och migranter, en annan från kontakter mellan olika grupper
av migranter. En tredje dimension av social integration utgår från den egna
gruppen genom de sociala nätverk som den utgör efter flykten, en fjärde utgår
från den kontakt som etableras med det omgivande samhället genom
migrantorganisationen (se föregående stycke). Förutsättningar för dessa
dimensioner av social integration skapas i samtliga tre typer av rum för
medborgerligt deltagande. Offentliga aktörer påverkar även i det här
sammanhanget genom styrd medelstilldelning till migrantorganisationer.

Analysen visar därmed att social integration betraktat som en flytande signifikant
(Suter & Åkesson, 2020) innebär att det är ett fenomen som i
civilsamhällessammanhanget kan förstås utifrån olika perspektiv. Likt det som
belysts inom den reflexiva migrationsforskningen blir det här tydligt att även
andra sammanhang än sociala nätverk som involverar majoritetsbefolkningen har
betydelse för social integration, såsom sociala nätverk av migranter och andra
minoriteter med olika bakgrund och som bott olika lång tid i landet (Wessendorf
& Phillimore, 2019).

Resonemanget hittills om denna civilsamhällesroll rör integration som
interpersonell företeelse eller som ett fenomen som uppnås i relation till det
omgivande samhället genom individens förankringar i organisatoriska
sammanhang. En femte dimension av social integration kan sägas handla om den
förhandling mellan det som var och fortsätt är, såsom tillhörighet utifrån etnicitet
och det ursprungliga hemlandet, och det nya, såsom tillhörighet kopplat till det
nya hemlandet, vilket kan ses som en individens förhandling av tillhörighet i
relation till det nya landet. För denna förhandling skapas förutsättningar i
migrantorganisationer.

Utifrån ett historiskt perspektiv talas det inom civilsamhällesforskningen om
folkrörelsernas deltagande i nationsbygget (Henriksen m.fl., 2019a), medan det
idag talas om civilsamhället som bidragande till social sammanhållning (se till
exempel Harding, 2012; Wallman Lundåsen & Trägårdh, 2015). Analysen visar
att förutsättningar för den medborgerliga samhörighet (Henriksen m.fl., 2019a)
som båda dessa perspektiv åsyftar, skapas i olika typer av civilsamhällesrum efter
påtvingad migration, ett av dessa är de rum som migrantorganisationer utgör.
Dessa rum kan därmed ses som frizoner där olika tillhörigheter förhandlas och


migranten börjar se sig själv som en del av det nya hemlandet, vilket här ses som
en förutsättning för deltagande genom vilket migranten relaterar till det nya
samhället genom handling såsom exempelvis påverkansaktiviteter.^94
Civilsamhällesdeltagande tolkas i det här sammanhanget som ett uttryck för
tillhörighet i den medborgerliga gemenskap som det nya landet utgör.

De båda civilsamhällesroller som här redogjorts för kommer tydligast till uttryck
under den första perioden i det nya landet, en period då civilsamhällesdeltagandet
i det nya landet till stora delar handlar om att skapa och hitta, för nya
livssituationer, relevanta sammanhang. Dessa sammanhang blir betydelsefulla
både för att hantera flyktingsituationen och bevara den egna kulturen, vilket kan
ses som en inåtriktad verksamhet där medlemmarnas väl och ve sätts i centrum,
vilket är karaktäristiskt för den civilsamhällesroll som här går under benämningen
tillhandahållande av service för de egna medlemmarna (Henriksen m.fl., 2019b).
Det här deltagandet kan även ses som uttryck för tillhörighet i relation till den
egna gruppen och det som lämnades med flykten, men även som ett deltagande
genom vilket förutsättningar för nya tillhörigheter skapas, framför allt inom den
egna gruppen, men även i relation till det nya hemlandet. De sammanhang som
framstår som relevanta under den första tiden ger även möjlighet att möta det nya
landet. Det här blir sammanhang där förutsättningar för nya tillhörigheter kan
skapas, tillhörigheter som utgår från relationer och interaktion med personer i nya
livssammanhang efter flykten. Civilsamhället kan i det här sammanhanget ses som
en arena där migrantens tillhörighetsanspråk i relation till det nya landet kan
accepteras, men även avvisas, och är därmed en av de sfärer i samhället där
tillhörighet förhandlas efter påtvingad migration.

Genom dessa processer blir ytterligare en civilsamhällesroll med betydelse efter
påtvingad migration tydlig, en roll som utgår från civilsamhället som arena för
förhandling av tillhörigheter. Det här är en roll med betydelse såväl utifrån ett
individuellt perspektiv som utifrån ett samhällsperspektiv genom att det är
processer med bäring på medborgerlig samhörighet. För dessa förhandlingar har
inte minst migrantorganisationer betydelse genom att de utgör rum med utrymme
för såväl kontinuitet som förändring efter påtvingad migration.

(^94) För resonemang om frizoner som det ideella arbetet möjliggör i ett politiskt perspektiv, se von
Essen (2008). Linde & Scaramuzzino (2017) talar i mer allmän mening om civilsamhällets frirum.


Medan de sammanhang och de civilsamhällesroller som hitintills stått i fokus i
den här sammanfattningen framstår som speciellt betydelsefulla under den första
tiden i det nya landet, blir en breddning av civilsamhällesdeltagandet synligt efter
några år i det nya landet. Det här är deltagande som kan relateras framför allt till
två civilsamhällesroller, den demokratiska rollen och deltagande i kollektiv
problemlösning. Förutsättningar för civilsamhällets demokratiska roll skapas
dock under den första tiden i det nya landet i migrant- och
majoritetsorganisationer som ger möjlighet till insyn i det nya samhällsskicket och
till demokratiskt lärande.

Det demokratiska lärandet ses här som en dimension av civilsamhällets
demokratiska roll. Efter ett antal år kommer även andra dimensioner av
civilsamhällets demokratiska roll till uttryck, såsom politiskt deltagande såväl i
form av partipolitiskt engagemang som aktivism. Politiskt deltagande tolkas här
som uttryck för tillhörighet i den medborgerliga gemenskap som det nya
hemlandet utgör. En annan dimension av civilsamhällets demokratiska roll utgörs
av initiativ för att förbättra villkoren för den egna gruppen. Det här deltagandet
kan därmed även sägas avspegla en andra del av den civilsamhällesroll som i
avhandlingen går under benämningen tillhandahållande av service för de egna
medlemmarna. Det här kan även ses som ett exempel på hur människor utvecklar
flera tillhörigheter och att tillhörighet kan utvecklas parallellt till olika enheter
(May, 2013), inte minst efter påtvingad migration (Korac, 2009), genom att det är
ett deltagande som utgår från tillhörighet såväl i relation till den egna gruppen,
som till det nya hemlandet.

Ytterligare ett uttryck för tillhörighet i relation till det nya hemlandet kan det
deltagande som avspeglar civilsamhällesrollen deltagande i kollektiv
problemlösning ses som. Det här är deltagande som relaterar till
samhällsutmaningar i det nya hemlandet, vilket tolkas som att migranten uppfattar
dessa utmaningar som sina, likväl som andra medborgares. Ett exempel på detta
deltagande är engagemang som bidrar till att inkludera andra personer med
utländsk bakgrund i samhället, vilket innebär att migranten efter ett antal år i det
nya hemlandet är den person som bidrar med det som andra gjorde för henne när
hon var ny i landet. Detta kan även sägas avspegla civilsamhällesrollen social
integration. Men att bidra till det nya hemlandet genom civilsamhällesdeltagande


kan även, förutom att vara ett uttryck för tillhörighet, vara en väg till en känsla av
tillhörighet i relation till det nya hemlandet.

När det gäller hur förutsättningar skapas inom civilsamhället för deltagande- och
tillhörighetsprocesser efter påtvingad migration framgår det i berättelserna att
samtliga tre typer av rum för medborgerligt deltagande har betydelse för
deltagande sett utifrån de fyra civilsamhällesrollerna i det nya hemlandet, med
undantag för den demokratiska rollen i skapade rum, det vill säga rum som de
aktiva själva från början formar och väljer.^95 Användningen av olika rum kan
därmed ses som en avspegling av de olika strategier som migranterna använder
för att skapa sig en plats i det nya samhället (Korac, 2009), och visar på hur samma
rum kan användas som verktyg vid olika tillfällen och för olika syften (Miraftab,
2004). Civilsamhällets rum, oavsett av vilken aktör och varför de konstruerats,
används för att möta de frågor, utmaningar och problem som migranterna
upplever i det nya hemlandet, även i ett längre tidsperspektiv.

Genom det längre tidsperspektivet illustreras även hur civilsamhället inte bara är
en arena där migrantens tillhörighetsanspråk förhandlas i anslutning till
ankomsten till det nya landet. Men till skillnad från det avvisande av dessa anspråk
som beskrivs under den första tiden i det nya landet, kan denna förhandling senare
under den studerade perioden snarare beskrivas i termer av ett begränsande av
migrantens tillhörighetsanspråk i relation till det nya hemlandet. Medan det här
beskrivs som hinder på individnivå relaterade till kön och etnicitet, kan hinder för
deltagande på organisationsnivå handla om svårigheter att som
migrantorganisation delta på lika villkor på den svenska civilsamhällesarenan.
Hinder för deltagande kan, inte minst i relation till myndigheter, även förstås
utifrån att som migrantorganisation inte tas i anspråk och upplevelsen av att
migrantorganisationer, religiösa som sekulära, inte värderas lika högt som
majoritetsorganisationer.

Som tidigare konstaterats är civilsamhället en av de sfärer i samhället där
tillhörigheter förhandlas efter påtvingad migration. Det som framgår med det
längre tidsperspektivet är därmed att denna förhandling inte begränsas till den
första tiden när migranten är en nykomling i det nya landet, utan att förhandlingen

(^95) Se Kapitel 5 för betydelsen av skapade rum för politisk påverkan i relation till det ursprungliga
hemlandet.


av migrantens tillhörighet i det nya hemlandet fortgår genom att
tillhörighetsanspråk begränsas, i stället för avvisas. Konstateras kan därmed att
civilsamhällesdeltagande i det nya landet innebär såväl handlingsutrymme, som att
mötas av vad som kan beskrivas som exkluderande sociala praktiker.

Människors förankringsprocesser efter påtvingad migration beskrivs ofta i
relation till det nya samhället och utifrån den första tiden i det nya landet. I en
sådan kontext har betydelsen av olika typer av sociala nätverk beskrivits ha olika
funktioner för att migranten ska kunna ”landa” och finna sig till rätta i nya
livssammanhang efter påtvingad migration. Medan sammanbindande sociala
nätverk bestående av landsmän beskrivits som betydelsefulla eftersom de ger
möjlighet till en känsla av kontinuitet i det nya livssammanhanget, har
överbryggande sociala nätverk som involverar migranter och
majoritetsbefolkningen setts som betydelsefulla för att de skapar förutsättningar
för förändring (Korac, 2009). Men i det längre tidsperspektivet illustreras hur
förhandlingen mellan kontinuitet och förändring inte är uppdelad utifrån denna
dikotomi, utan att det är processer som äger rum i olika sammanhang.
Civilsamhället blir, efter den inledande förhandlingen mellan kontinuitet och
förändring som människors förankringsprocesser efter påtvingad migration
innebär, en arena där olika tillhörigheter kan balanseras, det vill säga för migranter
såväl som för människor i andra livssituationer.^96 Detta kan även förstås utifrån
en variant av den civilsamhällesroll som utgår från civilsamhället som arena för
förhandling av tillhörigheter efter påtvingad migration. Hur detta kan komma till
uttryck genom civilsamhällesdeltagandet med fokus bortom etnicitet och
nationalstat handlar följande kapitel om.

(^96) Se von Essen (2008) för resonemang kring det ideella arbetets betydelse utifrån ett
identitetsperspektiv.



## 7. Med fokus bortom etnicitet och nationalstat

I det här kapitlet riktas intresset mot civilsamhällesdeltagande med fokus bortom
etnicitet och nationalstat. Det handlar om deltagande med antingen en
transnationell eller en transetnisk prägel. Även i flera fall i de båda föregående
kapitlen berörs civilsamhällesdeltagande som korsar nationsgränser (såsom
humanitära insatser i det ursprungliga hemlandet) eller sträcker sig över etniska
gränser (såsom kontakter mellan majoritetsbefolkning och migranter), men
gemensamt för det deltagande som i det här kapitlet står i fokus är att jag tolkar
det som ett deltagande med utgångspunkt i en intresseriktning antingen bortom
etnicitet eller nationalstat. Liksom i de båda föregående kapitlen är ambitionen
även här att följa berättelserna från den första tiden i det nya landet till tiden för
intervjuerna.

Även detta kapitel är uppdelat i två delar. I den första delen presenteras den empiri
som valts ut för att besvara avhandlingens båda första frågeställningar, här står
intervjupersonernas berättelser i fokus. I kapitlets andra del är ambitionen att
besvara samma frågeställningar, det vill säga hur deltagande och tillhörighet
kommer till uttryck i människors berättelser om civilsamhällesdeltagande i ett
längre tidsperspektiv efter påtvingad migration samt hur förutsättningar skapas
inom civilsamhället för deltagande- och tillhörighetsprocesser efter påtvingad
migration. Det innebär ett resonemang som även här förs utifrån civilsamhällets
roller och rum för medborgerligt deltagande. Kapitlet avslutas med en
sammanfattning.

