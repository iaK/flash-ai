### Etiska överväganden

Av en studie som den föreliggande följer etiska överväganden, i detta fall rör det
sig om överväganden kring risker kopplade till att studera minoritetsgrupper,
hantering av känsliga personuppgifter samt vetenskaplig integritet med anledning
av finansiering av forskningsprojektet och närheten till det undersöka området.
De etiska överväganden som redogörs för i det följande låg även till grund för
den etikprövningsansökan som godkändes av Regionala etikprövningsnämnden i
Stockholm den 3 november 2017.^74

När det gäller studier av minoritetsgrupper kan det finnas en risk att
forskningsresultatet medför stigmatisering och exkludering (Eriksson &
Helgesson, 2013). Denna risk har på individnivå hanterats genom att
intervjupersonerna erbjudits anonymitet och möjlighet att godkänna direkta
citeringar. Om detta och om forskningsprojektets syfte och metod, frivilligheten
i att delta, möjligheten att avbryta deltagandet, vem som är forskningshuvudman
samt vem som kan kontaktas vid eventuella frågor informerades
intervjupersonerna såväl muntligt som skriftligt före intervjutillfället.
Informationen utformas enligt 16§ lag (2003:460) om etikprövning av forskning
som avser människor.^75 När det gäller godkännande av citat meddelade en av de
intervjuade i samband med intervjun att detta inte behövdes, i ett annat fall har
godkännande av citat av olika omständigheter inte varit möjligt. I övriga fall där
citat ur intervjuer använts har dessa godkänts av de intervjuade.

(^74) Registernummer 2017/1725-31/05
(^75) Se Bilaga 4 respektive Bilaga 5.


Risker i form av stigmatisering och exkludering kan även förstås utifrån
gruppnivå. I det här fallet skulle sådana eventuella risker kunna röra den bredare
minoritetsgruppen, det vill säga bosnier i Sverige, men även migranter i allmänhet.
Förhoppningen är dock att avhandlingen i ett bredare samhällsperspektiv ska
kunna gynna olika migrantgrupper genom ambitionen att den belyser
civilsamhällets betydelser för deltagande och tillhörighet efter påtvingad
migration, men även genom att den belyser migranters erfarenheter, strategier och
interaktion med samhället i mottagandelandet, något som, enligt Korac (2003),
kan bidra till att migranter betraktas som aktörer snarare än policyobjekt.

Genomförandet av ett forskningsprojekt som detta innebär även att känsliga
personuppgifter kan behöva hanteras, såsom exempelvis etniskt ursprung, hälsa,
medlemskap i fackföreningar, religiös övertygelse samt politiska åsikter (SFS
1998:204 13 §). Även om sådana personuppgifter inte efterfrågades under
intervjuerna har flera av de intervjuade redogjort för information av detta slag,
information som därmed dokumenterats genom bandinspelning. De intervjuades
integritet har därför garanterats genom anonymitet, inga uppgifter går att hänföra
till enskilda personer i avhandlingstexten. Under arbetsprocessen har även olika
åtgärder vidtagits för att skydda intervjupersonernas integritet såsom kodning av
empiri genom initialer som inte går att härleda till intervjupersonernas verkliga
namn, men även genom att citat vid behov redigerats genom att organisationer
anonymiserats och i stället benämnts utifrån organisationskategori, även detta för
att det inte ska vara möjligt att koppla en specifik uppgift till en specifik person
eller organisation. De intervjuades integritet har även skyddats genom att ljudfiler,
kodlistor, samtyckesformulär samt arbetsmaterial förvarats i låst skåp och/eller
på lösenordskyddade servrar. Tillgängligheten till kodlistor och arbetsmaterial har
begränsats till mig som doktorand samt handledare för forskningsprojektet. När
forskningsprojektet är avslutat kommer kodlistor samt samtyckesformulär att
förstöras.

Etiska överväganden gjordes även på grund av min arbetsgivares, studieförbundet
NBV:s, finansiering av den forskarutbildning inom vilken föreliggande
avhandling ingår. I detta sammanhang följer jag den forskningsetiska principen
”Du ska öppet redovisa kommersiella intressen och andra bindningar”
(Vetenskapsrådet, 2017, s. 8). Då fyra av NBV:s 20 medlemsorganisationer utgörs
av bosniska organisationer från vilka några av intervjupersonerna har ingått i


urvalet, finns en indirekt relation mellan mig och några av intervjupersonerna.
Nämnda relation har dock inte bedömts medföra risk för påverkan då denna
relation inte åt något håll är av arbetsledande karaktär. Det är dock möjligt att jag
som doktorand kan uppfattas som en företrädare för NBV i relation till
intervjupersonerna och att det påverkat intervjusituationen och därmed den
berättelse som utifrån den situationen tog form (se avsnittet _Intervjuer som metod_ för
diskussion om faktorer som kan påverka en intervjusituation). Vid de tillfällen
som frågan om min anställning på NBV kom upp inför intervjuerna informerade
jag om forskningsprojektets självständiga ställning i relation till NBV, att det inte
var fråga om uppdragsforskning och att intervjupersonens deltagande (eller icke-
deltagande) inte skulle påverka relationer vare sig på organisatorisk nivå eller
individnivå.

Med tanke på min, ur organisatoriskt hänseende, närhet till delar av det bosniska
organisationslandskapet i Sverige har jag valt att begränsa antalet intervjuer med
personer som är aktiva inom organisationer med direkt närhet till min
arbetsgivare. Detta har jag gjort med ambitionen att bredda empirin, men även
för att avhandlingen inte ska framstå som en intern angelägenhet. Men jag har
även ansett detta viktigt på grund av det som andra civilsamhällesforskare pekat
på, det vill säga risken med den närhet mellan forskare och forskningsobjekt som
präglade 1900-talets folkrörelseforskning (Amnå, 2005; Micheletti, 1994). Amnå
pekar exempelvis på folkrörelseforskningens ”besvärande balansproblem” på
grund av denna närhet (Amnå, 2005, s. 18), vilket även jag med de förutsättningar
som getts det här forskningsprojektet har behövt förhålla mig till. Ett resultat av
detta är att jag genomgående i presentationen av empirin inte skriver ut
organisationers namn utan benämner dem utifrån organisationskategori. Detta
innebär exempelvis att det i texten refereras till två studieförbund och att det
därigenom inte preciseras när intervjupersonerna talar specifikt om NBV. I fokus
för mitt intresse står inte att lyfta fram specifika organisationer. Samma logik gäller
därför andra majoritetsorganisationer, de preciseras inte med namn utan benämns
just som majoritetsorganisationer.

I det här kapitlet har avhandlingens metodologiska utgångspunkter och
tillvägagångssätt beskrivits och diskuterats. I följande fem kapitel presenteras
empirin och de tolkningar som ligger till grund för avhandlingens resultat.



## 4. Från ett Jugoslavien i upplösning till Sverige

I det här kapitlet är ambitionen att ge bakgrunden till de berättelser om
civilsamhällesdeltagande som i efterföljande kapitel analyseras och tolkas utifrån
avhandlingens frågeställningar. Här riktas fokus mot livet före kriget i dåvarande
Jugoslavien, intervjupersonernas ideella engagemang i det sammanhanget samt
den första tiden efter flykten i Sverige.

