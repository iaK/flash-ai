### Förankring samtidigt i det ursprungliga och det nya hemlandet

De strategier för förankring som hitintills har stått i fokus är konstruerade utifrån
empiriska fall med det gemensamt att de tydligt relaterar till det ena eller andra av
de båda länder som samtliga intervjupersoner är medborgare i. Men i berättelserna
blir även en tredje förankringsstrategi tydlig, den strategi som är mest
förekommande (12 intervjupersoner). Det är en strategi som karaktäriseras av
samtidighet genom att deltagandet inte begränsas till det ursprungliga eller det nya
hemlandet, utan kan ses som en kombination av de två typer som redan
presenterats. Denna samtidiga förankringsstrategi kommer till uttryck på två olika
vis i empirin. Det som skiljer dessa varianter åt är om samtidigheten äger rum
inom ett och samma organisatoriska sammanhang eller i olika organisatoriska
sammanhang. I det följande kommer dessa båda varianter presenteras.

#### Samtidig förankring genom olika organisationer

Ett sätt på vilket den samtidiga förankringsstrategin kommer till uttryck är genom
ett samtidigt parallellt deltagande inom olika organisationer eller nätverk. Det
framgår i de åtta berättelser som representerar den här varianten av den samtidiga
förankringsstrategin att civilsamhällesdeltagande kan initieras på olika vis under
den första tiden i det nya landet, antingen i migrantorganisation eller i
majoritetsorganisation. Oavsett detta utgör civilsamhällesarenan ett sammanhang
där kontakter knyts tidigt med aktörer inom det sedan länge etablerade
civilsamhället, och därmed med majoritetssamhället. Dessa kontakter sker genom
migrantorganisationens samarbeten av olika slag med, eller genom
intervjupersonernas deltagande i, majoritetsorganisationer.

Här handlar det om deltagande som varierar genom åren och som ofta äger rum
parallellt i olika organisationer och nätverk. Deltagandet i migrantorganisationer
fortsätter, även om det inte behöver vara i samma organisatoriska sammanhang
som inledningsvis. Parallellt med det finns ett engagemang i
majoritetsorganisationer av olika slag. Organisatoriska sammanhang väljs och byts
ut med åren utifrån förändrade behov, intressen och ambitioner. Det här kan
exemplifieras av T., som varit med och byggt upp, vad hon kallar en plattform för
att stärka utbytet mellan Sverige och Bosnien Hercegovina. I följande citat talar


hon om det här engagemanget, för att sedan övergå till att tala om sitt engagemang
i den svenska kontexten:

```
Och där har Sverige kapacitet att kunna bidra till den omställning som
Bosnien behöver göra inom alla möjliga tematiska områden. Och för
Bosnien som söker någon slags anknytning och utbyte med andra länder,
då är vi en grupp som kan vara värdefull i olika sammanhang. (...) Och då
är vi tillbaka där vi började samtalet, i samhällsnyttan och att man
verkligen... Det är det som är min drivkraft. (...) Men sen, en stor del
också av mitt föreningsliv är min bostadsrättsförening, där är jag
ordförande [T. skrattar]. Är nu inne på andra året och det är också,
verkligen, ett projekt i mitt liv som jag är jättestolt över. Jag engagerade
mig som ledamot i styrelse redan när vi flyttade hit, eftersom jag vill helt
enkelt, som sagt, som energikunnig person, kunna bidra med min kunskap,
men även se hur medel, gemensamma medel, används och fördelas och
vad vi kan göra tillsammans och så. Och särskilt nu under corona-
pandemin, organiserade jag i tidigt skede ett team som skulle hjälpa till,
eftersom vi har ganska ... tolv medlemmar som är över 80 år som vi skulle
kunna hjälpa. Vi började redan i februari och då var många chockade, dom
sa; ”Ja, men är det så farligt?” Eftersom det var så folk var då. I styrelsen
var dom lite skeptiska, men; ”Okej, men hon kanske har rätt.” Jag sa till
dem; ”Vet ni, jag kommer från ett land som har upplevt en krissituation,
och vet att man måste reagera snabbt... lita på mig.” Och efter en månad
började jag få jättegulliga brev, tackbrev från medlemmar. (T.)
```
Det här citatet kan exemplifiera det samtidiga parallella deltagandet, där
migrantorganisationen utgör en länk till det ursprungliga hemlandet och där ett
annat engagemang, här i en bostadsrättsförening, innebär förankring i det nya
hemlandet.

Som redan nämnts utmärks den här varianten av den samtidiga
förankringsstrategin av parallella engagemang. Det blir tydligt inte minst i en av
de andra kvinnornas berättelse. Hon har just beskrivit att hon är engagerad i ett
par bosniska organisationer, varav en med samarbete inom kulturområdet i
hennes bosniska hemstad, och en majoritetsorganisation, när hon frågar sig själv
var hon mer än engagerad:


```
Var är jag mer med? Jo, i odlarföreningen, odlarföreningen [J. skrattar],
jag gillar att odla. Så att det är som du ser väldigt olika (föreningar) (...),
och... det är så, om man visar intresse, om du är lite eldsjäl, då får du
direkt en post som ordförande eller sekreterare eller nånting. (J.)
```
I termer av civilsamhällesroller framgår i berättelserna att förankringen i det nya
hemlandet utgår från aktiviteter som avspeglar civilsamhällets demokratiska roll
och tillhandahållande av service för de egna medlemmarna. Förankringen i det
ursprungliga hemlandet utgår från såväl politiska och ekonomiska som sociala och
kulturella aktiviteter, vilket är aktiviteter som speglar civilsamhällesrollerna
deltagande i kollektiv problemlösning och civilsamhällets demokratiska roll, men
även den civilsamhällesroll och utgår från civilsamhället som arena för balansering
av tillhörigheter. Det samtidiga parallella deltagandet i olika organisatoriska
civilsamhällessammanhang kan därmed ses som ett uttryck för tillhörighet såväl i
relation till det ursprungliga hemlandet som till det nya. Även valdeltagande är här
ett sätt på vilket tillhörighet i relation till båda länderna uttrycks. I berättelserna
framgår även att förutsättningar för denna strategi skapas inom samtliga tre typer
av rum för medborgerligt deltagande.

#### Samtidig förankring genom en organisation

Ett annat sätt på vilket den samtidiga förankringsstrategin kommer till uttryck 25
år efter flykten är genom ett engagemang för den egna gruppen^100 i det nya
hemlandet. I de fyra berättelser som representerar denna variant av den samtidiga
förankringsstrategin initieras deltagande tidigt genom ledande funktioner i en
migrantorganisation. Migrantorganisationen kan i det här sammanhanget utgöra
en plattform genom vilken kontakter med det omgivande samhället, såsom
myndigheter och majoritetsorganisationer på civilsamhällesarenan, etableras
tidigt. Genom detta etableras även ett utvidgat kontaktnät på den svenska
civilsamhällesarenan.

Att vara förtroendevald inom migrantorganisation kan även innebära att vara
representant för den egna gruppen i relation till det omgivande samhället.
Därigenom etableras också kontakter i andra sammanhang i samhället än de
kopplade till civilsamhällesarenan. Deltagandet kan här därmed sägas innebära

(^100) ”Den egna gruppen” innebär här engagemang i bosnisk förening alternativt religiöst samfund.


förankring i det nya samhället genom de kontakter som migrantorganisationen
etablerar i det omgivande samhället.

Men att vara ledare och förtroendevald inom en migrantorganisation innebär även
att utgöra en länk mellan den egna gruppen och det omgivande samhället också
på andra sätt än genom samarbeten med andra organisationer. Genom samtal
bland medlemmar behandlas bland annat utmaningar förknippade med att tillhöra
en minoritet:

```
Vad som är viktigt är att dom som behöver hjälp, ska alltid få hjälp med
samhällets auktoriteter. Det är alltid något som är aktuellt. På vilket sätt
kan man till exempel tolka nyheter, vi har både bosniska och svenska
tidningar här. (...) Ibland diskuterar vi vad man upplever på jobbet. Och
man blir direkt taggig och arg och dömer och då rättar vi till; ”Så ska man
inte göra, utan gör på detta sätt.” För man hjälper på så sätt till så att de
integrerar sig på ett positivt sätt. Integrera sig betyder inte att man ska
försvinna som man är, utan bara berika sig själv och sin identitet. Jag tycker
att jag är mycket berikad för att jag är delvis svensk. (H.)
```
Att som ledare vara engagerad för den egna gruppen i det nya hemlandet handlar
även om att stötta andra medlemmar när det gäller att balansera olika identiteter
och att själv vara förebild. Migrantorganisationen och ledaren, har därmed, även
efter 25 år i det nya landet, fortfarande en funktion att fylla ur ett
integrationsperspektiv. I det här sammanhanget avspeglar deltagandet därmed
civilsamhällesrollen social integration genom att det blir ett sätt att verka för ökad
inkludering av andra personer med utländsk bakgrund.

Deltagande i den lokala migrantorganisationen kan även öppna upp för
engagemang på nationell nivå, det vill säga vertikal social integration (Selle m.fl.,
2019). Engagemang nationellt som förtroendevald eller engagemang genom
samarbete med andra organisationer äger då rum parallellt med engagemanget
lokalt. Den lokala organisationen utgör därmed bas för deltagandet genom åren.
I stället för att byta organisation när behov, intresse och ambitioner skiftar under
de 25 åren, skapas utrymme för nytt inom samma organisation.
Migrantorganisationen utvecklas och anpassas efter livets olika faser och är ett
sammanhang där kunskap kan förvärvas och förmedlas genom åren:


```
I dag är pensionssystemet aktuellt. Så vi håller olika kurser med
pensionssystemet i Sverige som tema. Eftersom för oss är det ett helt...
Vi är inte bekanta med systemet och man måste lära sig och vi lär oss på
det här sättet. Särskilt för kanske fem, tio år sen när vi började gå i pension.
(K.)
```
Det här citatet kan exemplifiera hur migrantorganisationen utgör en medborgerlig
arena för ömsesidig hjälp och stöd inom gruppen, vilket i termer av civilsamhällets
roller kan förstås utifrån tillhandahållande av service för de egna medlemmarna.
Men migrantorganisationen är även en kanal för att bidra till det ursprungliga
hemlandet genom hjälpinsatser, såväl löpande som vid specifika, mer akuta
tillfällen, det vill säga en bas för deltagande i kollektiv problemlösning i form av
sociala insatser i det ursprungliga hemlandet.

Förutsättningar för de civilsamhällesroller som framgår i de berättelser som
representerar den här varianten av den samtidiga förankringsstrategin skapas
genom de öppna/skapade rum för medborgerligt deltagande i form av
migrantorganisationer som möjliggörs av offentliga aktörer, men som
migranterna gör till sina egna. Genom dessa rum skapas förutsättningar för
kontinuitet i relation till den egna gruppen och det ursprungliga hemlandet, men
även förankring i relation till det nya samhället genom de kontakter med
organisationer och det omgivande samhället som etableras genom organisationen.
Det är därmed ett deltagande som innebär förankring, genom
migrantorganisationen, i båda de medborgerliga gemenskaper som de aktiva
tillhör. När det gäller tillhörighet kan migrantorganisationen här även förstås som
ett exempel på hur civilsamhället kan utgöra en arena för balansering av olika
tillhörigheter även 25 år efter flykten. Bland de intervjupersoner som
representerar den här varianten av den samtidiga förankringsstrategin uttrycks
tillhörighet även genom valdeltagande i båda länderna.

