### Deltagande och tillhörighet i relation till det ursprungliga hemlandet

I det här avsnitten är ambitionen att mot bakgrund av de delar av berättelserna
som rör civilsamhällesdeltagande med fokus på det ursprungliga hemlandet
besvara de frågeställningar som rör hur deltagande och tillhörighet kommer till
uttryck i människors berättelser om civilsamhällesdeltagande i ett längre
tidsperspektiv efter påtvingad migration samt hur förutsättningar skapas inom
civilsamhället för deltagande- och tillhörighetsprocesser efter påtvingad
migration. Resonemanget kring frågeställningarna förs utifrån de analytiska
verktyg som utgår från civilsamhällets roller, rum samt tillhörighet.

Civilsamhällesdeltagande i relation till det ursprungliga hemlandet innebär att
kunna bidra och påverka på distans. Genom ett sådant deltagande kan även
känslor av skuld, som en flykt undan krig kan medföra, hanteras och mening
skapas i nya livssammanhang. Civilsamhällesdeltagande kan även skapa en länk
till det ursprungliga hemlandet med betydelse för olika identitetsaspekter. Genom
civilsamhällesdeltagande i relation till det ursprungliga hemlandet berörs därmed
flera existentiella dimensioner som synliggjorts i tidigare forskning om det ideella
arbetets betydelser (se till exempel von Essen, 2008; Jeppsson Grassman, 1997).
I det följande är ambitionen att rikta fokus mot de samhällsroller som
civilsamhället tillskrivits i tidigare civilsamhällesforskning, detta för att synliggöra
människors förankringsprocesser på civilsamhällesarenan efter påtvingad
migration, men även för att undersöka vilken bäring dessa roller har i samma
situation.

En av de civilsamhällesroller som avspeglas i det här sammanhanget är
_civilsamhällets demokratiska roll_. Denna roll kan förstås utifrån olika dimensioner,
eller typer av aktiviteter, varav några blir tydliga i relation till det ursprungliga
hemlandet. Under den första tiden i det nya landet blir denna roll synlig genom
demonstrationer och opinionsbildande aktiviteter i Sverige med syfte att
uppmärksamma det som sker i hemlandet. I ett senare skede kommer denna roll
till uttryck genom ambitioner att påverka politiskt i det ursprungliga hemlandet
genom publicering av information på internet om personer som ses som
krigsförbrytare, genom opinionsbildning gentemot det bosniska samhället och
genom direkta kontakter med politiker. Med ambitionen att uppmärksamma


händelser under kriget genomförs demonstrationer i Sverige även senare under
den 25-åriga perioden med anledning av krigets rättsliga efterspel.

Men civilsamhällesdeltagande i relation till det ursprungliga hemlandet handlar
även om humanitärt arbetet, det vill säga om sociala insatser inom
välfärdsområdet som kan sägas spegla civilsamhällesrollen _deltagande i kollektiv
problemlösning_ genom att det syftar till att bidra till lösningar på samhällsproblem.
Det handlar om en ambition att förbättra människors livsvillkor, utanför familj
och vänkrets, genom att bidra med förnödenheter. Här rör det sig dock inte om
ett av civilsamhällesaktör och stat gemensamt definierat problem utifrån vilket
civilsamhällsaktör bidrar till en lösning, utan om enskilda civilsamhällesinitiativ.
Denna form av deltagande kommer till uttryck på olika sätt genom den 25-åriga
tidsperioden, såsom exempelvis genom givande och genom organisering av
sociala verksamheter.

Genom det humanitära arbetet speglas även en tredje civilsamhällesroll, det vill
säga _social integration._ I början av tiden i det nya landet skapar samarbete med
majoritetsorganisationer kring humanitärt arbete förutsättningar för social
integration i relation till majoritetsbefolkningen. Men engagemanget i relation till
det ursprungliga hemlandet skapar även förutsättningar för gemenskap inom den
egna gruppen, vilket även det i ett migrationssammanhang kan ses som en form
av social integration (Wessendorf & Phillimore, 2019). Genom
civilsamhällesdeltagande i relation till det ursprungliga hemlandet skapas
inledningsvis därmed förutsättningar för social integration i två olika enheter, dels
majoritetsbefolkningen, dels landsmän i det nya livssammanhanget, vilket kan ses
som två dimensioner av social integration efter påtvingad migration.
Förutsättningar för social integration i relation till majoritetsbefolkningen avtar
dock i det här sammanhanget i och med att samarbeten kring humanitära insatser
upphör efter kriget.

För att återkoppla till den frågeställning som rör hur deltagande och tillhörighet
kommer till uttryck i människors berättelser om civilsamhällesdeltagande i ett
längre tidsperspektiv efter påtvingad migration kan konstateras att det i det här
sammanhanget framför allt är tre av civilsamhällets samhällsroller som blir synliga
i berättelserna. Det handlar om olika dimensioner av civilsamhällets demokratiska
roll, deltagande i kollektiv problemlösning och olika dimensioner av social


integration. Dessa civilsamhällesroller går att följa genom de 25 år som
berättelserna rör, även om de kan ta olika uttryck under olika perioder.

I det sammanhang som det här kapitlet berör, kan deltagande i relation till det
ursprungliga hemlandet ses som ett handlande varigenom migranterna efter
flykten åter sätter sig i relation till det samhälle de tillhör, men inte längre lever i,
och den nation de är medborgare i. Ett civilsamhällesdeltagande som speglar
civilsamhällets deltagande i kollektiv problemlösning kan på individnivå därmed
ses som ett uttryck för tillhörighet. Detta gäller även det politiska deltagande som
speglar civilsamhällets demokratiska roll. Att vara en ”aktivt engagerad
medborgare” (Korac/Korac-Sanderson, 2009/2016), kan därmed även förstås
utifrån ett tillhörighetsperspektiv, genom att det kan utgå ifrån, eller påverka, en
känsla av tillhörighet. Mot bakgrund av detta resonemang tolkar jag därmed detta
civilsamhällesdeltagande som ett uttryck för tillhörighet i relation till det
ursprungliga hemlandet efter påtvingad migration.

Berättelserna tolkade utifrån civilsamhällets samhällsroller ger därmed att
människors förankringsprocesser efter påtvingad migration, förutom utifrån
deltagande, även kan tolkas som uttryck för tillhörighet. För att förstå dessa
processer utifrån ett tillhörighetsperspektiv utgår jag från Mays (2013) syn på
tillhörighet som ett mångfasetterat fenomen varigenom individen länkas samman
med det omgivande samhället och som ett fenomen som kan förstås utifrån tre
dimensioner, kulturella, relationella och sensoriska tillhörigheter.

Det deltagande som i det föregående diskuteras som uttryck för tillhörighet, det
vill säga ett deltagande som speglar civilsamhällets demokratiska roll och
civilsamhällets deltagande i kollektiv problemlösning, kan utifrån Mays
dimensioner av tillhörigheter förstås som kulturella tillhörigheter, det vill säga en
dimension av tillhörigheter som springer ur tre källor, social klass, etnicitet och
nationalitet, och som ofta aktualiseras i relation till migration. Deltagande som
syftar till att uppmärksamma händelser under kriget tar exempelvis avstamp i
etnicitet och nationalitet, genom att de händelser som uppmärksammas härrör
från krigets etniskt definierade konfliktytor. Även det humanitära arbetet kan ses
som uttryck för kulturell tillhörighet utifrån att det syftar till att förbättra
livsvillkor för landsmän, utanför familj och vänkrets, och genom att det beskrivs
som ett sätt att ”delta i kampen för Bosnien”. Men när det gäller humanitära


insatser framträder även en av de andra dimensioner av tillhörighet som May
(2013) talar om, det vill säga sensorisk tillhörighet, genom att platser som lämnats
i och med flykten har betydelse för organiseringen i det nya landet genom
bildandet av hemstadsorganisationer (jmf Medić, 1995).

Men tolkat utifrån ett tillhörighetsperspektiv handlar deltagande inte enbart om
att utgå från det som var före kriget. Genom civilsamhällesdeltagande skapas även
nya tillhörigheter genom relationer och interaktion med landsmän i det
ursprungliga hemlandet. Detta kan illustreras genom de kontakter som
humanitära insatser leder till och att pengar i det här sammanhanget beskrivs av
en av intervjupersonernas utifrån ett symbolvärde. Civilsamhällesdeltagande blir
därmed inte enbart ett uttryck för tillhörighet efter påtvingad migration, utan
även, genom de relationer deltagandet leder till, ett sätt att även utveckla eller bidra
till en känsla av tillhörighet. Civilsamhällesdeltagande kan därmed ses som ett sätt
på vilket relationella tillhörigheter kan utvecklas i relation till det ursprungliga
hemlandet efter påtvingad migration, även utanför familj och vänkrets.

När det gäller social integration, som den tredje civilsamhällesroll som avspeglas
i deltagandet i relation till det ursprungliga hemlandet, rör denna civilsamhällesroll
den dimension av tillhörighet som May talar om som relationella tillhörigheter.
Här handlar det, i stället för tillhörighet utifrån social klass, etnicitet eller
nationalitet, om tillhörigheter som utgår från relationer till och interaktion med
andra personer, såsom exempelvis familj, vänner, bekanta, grannskapet eller
gruppen.^83 Det deltagande som är utgångspunkten i det här kapitlet kan förstås
som ett deltagande som skapar förutsättningar för social integration i två olika
enheter, dels majoritetsbefolkningen, dels landsmän i det nya livssammanhanget.
Samtidigt som civilsamhällesdeltagande i relation till det ursprungliga hemlandet
kan ses som ett uttryck för tillhörighet sett utifrån etnicitet och nation efter
påtvingad migration, kan detta deltagande även innebära förutsättningar för att
nya tillhörigheter skapas, tillhörigheter med utgångspunkt i relationer till och
interaktion med människor i nya livssammanhang i det nya landet.

När det gäller avhandlingens andra frågeställning, det vill säga hur förutsättningar
skapas inom civilsamhället för deltagande- och tillhörighetsprocesser efter

(^83) May (2013) talar här om _community_ , det vill säga en grupp bestående av såväl närstående som
bekanta som individen tillhör.


påtvingad migration, undersöks detta utifrån civilsamhällets _rum för medborgerligt
deltagande_. I det sammanhang som berörs i det här kapitlet framstår tre olika typer
av rum som betydelsefulla, _skapade rum,_ det vill säga rum som de aktiva själva
formar och väljer, _öppna/skapade rum_ i form av bosniska organisationer som
möjliggörs av det offentliga men som därefter görs till de aktivas egna där deras
behov och önskemål styr, samt _öppna rum_ som majoritetsorganisationer bjuder in
till.

Under den första tiden i det nya landet skapas förutsättningar för humanitärt
insamlingsarbete samt demonstrationer mot kriget som fortfarande pågår i
hemlandet, det vill säga deltagande som avspeglar civilsamhällesrollerna
deltagande i kollektiv problemlösning och civilsamhällets demokratiska roll, i
skapade rum i form av icke formaliserade initiativ, i något fall redan på
flyktingförläggning. Dessa båda civilsamhällesroller avspeglas även i aktiviteter
som äger rum under denna period i öppna/skapade rum, det vill säga bosniska
organisationer som möjliggörs av det offentliga med syfte att underlätta
organisering för etniska grupper, men som därefter görs till de aktivas egna. Att
detta är rum som de aktiva gör till sina egna blir tydligt inte minst när det gäller
den del av verksamheten som är riktad mot det ursprungliga hemlandet såsom
humanitärt arbete.

Förutsättningar för social integration som en tredje civilsamhällesroll som
synliggörs i det här sammanhanget skapas under den inledande perioden i samtliga
rum för medborgerligt deltagande. Medan öppna rum i form av
majoritetsorganisationer möjliggör sociala nätverk över etniska skiljelinjer under
den period inledningsvis då samarbeten kring hjälpsändningar till Bosnien och
Hercegovina är aktuella, möjliggör öppna/skapade rum och skapade rum social
integration inom den egna gruppen. Konstateras kan därmed att under den första
tiden i det nya landet skapas förutsättningar för deltagande i relation till det
ursprungliga hemlandet efter påtvingad migration inom samtliga tre typer av
civilsamhällesrum.

Detta är dock en situation som förändras med åren i det nya landet. Sorterat
utifrån respektive civilsamhällesroll innebär det att förutsättningar för deltagande
som kan spegla civilsamhällets demokratiska roll, såsom politiskt påverkansarbete
i det ursprungliga hemlandet, efter den första tiden i det nya landet fortsatt skapas


genom skapade rum, det vill säga rum som de aktiva själva formar och väljer, men
att betydelsen av öppna/skapade rum i form av bosniska organisationer som
möjliggörs av det offentliga, avtar i det här sammanhanget. Detta är en utveckling
som även belysts av Kostić (2016) i en studie om bosniers aktiviteter i det
ursprungliga hemlandet i vilken det framgår att personer aktiva i bosnisk-
nationella organisationer inte utmärker sig när det gäller att bidra till den politiska
(och ekonomiska) utvecklingen i det ursprungliga hemlandet, vilket där förklaras
med en styrning från den svenska statens sida mot projekt i och riktade till det
nya hemlandet, snarare än det ursprungliga.^84 Öppna rum möjliggjorda av
majoritetsorganisationer har, när det gäller att skapa förutsättningar för
deltagande i relation till det ursprungliga hemlandet som kan kopplas till
civilsamhällets demokratiska roll, inte någon betydelse vare sig inledningsvis eller
senare under den studerade perioden.

När det gäller deltagande som speglar civilsamhällesrollen deltagande i kollektiv
problemlösning, såsom humanitärt arbete och förmedlande av idéer, metoder och
modeller, skapas under denna senare period fortsatt förutsättningar i skapade rum
och öppna/skapade rum. De förra är därmed rum som de aktiva själva formar
och väljer och som tar form utanför det politiskt motiverade ramverket för etnisk
organisering i Sverige, medan de senare är rum i form av bosniska organisationer
som möjliggörs av det offentliga. Det här skulle kunna tyda på att personer aktiva
i de senare organisationerna snarare bidrar till social utveckling i det ursprungliga
hemlandet, i stället för utifrån de politiska och ekonomiska perspektiv som Kostić
(2016) refererar till. Medan förutsättningar för deltagande i form av humanitära
insatser under den första tiden i det nya landet skapas även i öppna rum genom
samarbete med majoritetsorganisationer, avtar betydelsen av dessa rum i relation
till vad som här ses som deltagande i kollektiv problemlösning i och med att
samarbeten kring humanitära insatser kopplade till kriget på Balkan avtar efter
kriget.

Förutsättningar för social integration skapas i det här sammanhanget under den
senare delen av den studerade perioden inom öppna/skapade rum och skapade
rum, det vill säga rum som samlar landsmän. Detta innebär att social integration

(^84) Personer aktiva i bosnisk-nationella organisationer jämförs i Kostićs (2016) studie med
resursstarka enskilda välinformerade migranter.


i relation till majoritetsbefolkningen i det här sammanhanget begränsas till den
inledande periodens samarbete kring humanitära insatser.

