### Att landa i det nya landet

I det här avsnittet skildras intervjupersonernas första tid i Sverige.^79 För att förstå
den tillvaro som intervjupersonerna möter och det sammanhang som de formar
åt sig och de sina bad jag dem att berätta om vad som var viktigt för dem för att
landa i det nya landet. Det har varit ett sätt att empiriskt närma mig det begrepp

(^78) Intervjupersonen refererar i citatet till olika perioder i Bosnien och Hercegovina historia såsom de
kungarike som följde efter första världskriget, nazismen under den tyska ockupationen i samband
med andra världskriget och kommunismen efter andra världskriget (Olsson, 1995).
(^79) Fråga _Första tiden och första åren – vad var det som var viktigt för dig för att landa i din nya tillvaro?_


som haft en avgörande betydelse för avhandlingen, _emplacement_ , det vill säga
processen att landa och finna sig tillrätta i nya livssammanhang, som i det här
fallet, efter påtvingad migration (se kapitel 2).

Verbet ”att landa”, visade det sig under intervjuerna, öppnar upp för en bred
repertoar av denna typ av processer. ”Att landa” kan handla om att efter ankomst
ordna med praktikaliteter som bostad och skola åt barnen. Men det kan även
handla om den process det innebär att acceptera den nya tillvaron och kanske
även en framtid i det nya landet. Genom att tala om ”att landa” i den nya tillvaron
kan även känslor, drömmar och bilden av en själv komma att beröras. Och det
faktum att livet inte blev som det var tänkt. F. avslutar den del av hennes berättelse
som handlar om livet före kriget med att konstatera:

```
Så var det. Så var det då. Jag upplevde att jag kunde lita på människor, jag
kände mig trygg, och kunde aldrig tänka mig att jag..., att mitt liv skulle
bli annorlunda. (F.)
```
I det här citatet kan den omställning anas som det kan innebära att landa och finna
sig tillrätta i nya livssammanhang efter påtvingad migration, om det med det
menas att acceptera det nya livet och en annan framtid än den man tidigare tänkt
sig.

Intervjupersonerna tolkar frågan om vad som var viktigt för att landa i det nya
landet på olika sätt och utifrån dessa tolkningar utvecklas de delar av berättelserna
som handlar om den första tiden i Sverige. Även det tidsspann som berörs i det
här sammanhanget varierar, dels för att det just går att tolka frågan på olika vis,
dels för att det tar olika lång tid för olika personer att just landa i den nya tillvaron.

I föregående avsnitt beskrivs kriget och flykten som ett brott mitt i livet. Det här
brottet skildras ofta genom att intervjupersonerna visar på kontrasterna mellan
det tidigare livet och den tillvaro som möter dem i det nya landet. L. berättar om
hur hon tillsammans med sin man och son lämnade ett bekvämt liv och mötte en
tillvaro präglad av utmaningar:

```
I mitt land hade jag sommarstuga, bil, pappa och mamma var direktörer,
jag jobbade. Vi hade en stor lägenhet. Jag hade allt jag önskade mig. Reste
runt om i världen, kunde köpa vad jag ville. Och som över en natt kommer
du till ett främmande land med ett litet barn och en liten väska. Du kunde
```

```
inte fylla en lastbil, du kunde bara ta med dig det mest nödvändiga. För
mig var det två, tre bilderböcker till min son, för han var liten, och två, tre
små bilar så att han kunde leka var vi än var. Och foto på min mamma,
pappa och min mans mamma och pappa och min bror. Så att mina barn -
jag visste inte när jag skulle komma tillbaka, om jag skulle komma tillbaka,
om vi skulle överleva - så att han skulle minnas de närmaste släktingarna.
Från det att man hade allt, till det att man står där med en liten väska, ett
litet barn, i ett främmande land, och börjar därifrån. Och vi började inte
från noll, vi började under noll. När man börjar från noll, då kan man
åtminstone språket. Det hade vi inte här. Svenska... om det hade varit
engelska, okej, om det hade varit franska, tyska, okej. Men svenska språket
är inte ... alltså, språket som talas världen över, som man kan... (L.)
```
Flera av intervjupersonerna talar om att de lämnade anhöriga i Bosnien och
Hercegovina och om att anlända till Sverige med bara en eller ett par väskor. I
flera fall skildras även hur de hade kontakt med anhöriga eller bekanta som bodde
i Sverige sedan tidigare och att de bodde hos dem en kortare period innan de
sökte asyl och blev placerade på mottagningscentra och flyktingförläggningar.

**Mötet med det svenska systemet för flyktingmottagande**

Mötet med det svenska systemet för flyktingmottagande skildras ingående i flera
av berättelserna, upplevelser som ofta även de sätts i kontrast till det liv som
personerna lämnar bakom sig:

```
När vi kom fick vi massor av information. Det enda som jag fastande för,
jag grät i dagar när jag såg lappar som visade hur man använder en toalett.
Verkligen. Jag bara: ”Var tror dom vi kommer ifrån? Vi är från Europa.”
Om jag hade visat en bild på mitt hus, om jag hade visat hur jag hade växt
upp - det är precis som här. Det är inte mycket som skiljer. Det kanske är
lite mer materiellt, att barnen har lite mer, jag kanske inte hade lika mycket
leksaker. Men allt annat är likadant. Och det var det som tog mig så hårt.
Men jag förstår det också, när jag träffade andra människor, att det behövs.
(B.)
```
Tillvaron på flyktingförläggningarna beskrivs som präglad av väntan, sysslolöshet
och ovisshet, studier är exempelvis inte aktuellt på alla flyktingförläggningar utan


blir möjligt för en del av intervjupersonerna först med uppehållstillstånd.^80 Ett par
av de yngre intervjupersonerna talar om att de av olika skäl inledningsvis inte
befinner sig på samma ort som sina syskon, vilket leder till oro och en kamp för
att ändra på det. Det skildras även att molotovcocktails kastas på en
flyktingförläggning, och hur en av personerna får ägg kastade på sig när han
besöker den närliggande staden. Tiden på flyktingförläggningen beskrivs i olika
berättelser som ”kaotisk”, ”tuff”, ”svår”. Andra beskriver det som ”en bubbla”,
”ett vakuum”, som ”overkligt”. ”Flyktingperioden”, som P. kallar denna tid i sitt
liv, beskrivs som i det närmaste övermäktig:

```
Jag tror att jag verkligen fick ett nervsammanbrott där. Och sen att ta emot
socialbidrag (...) var så himla förnedrande. Alltså, min man kunde inte gå
dit, så jag gick dit för att hämta det. Jag har aldrig upplevt mig mindre
värdig som mänsklig varelse som under den där flyktingperioden. Dels på
grund av att man... alltså, jag har hela mitt liv jobbat. Jag började jobba
när jag var 18 år, sommarjobbade. Varenda sommar sommarjobbade jag
och började tjäna mina egna pengar. Plötsligt ber jag. Och sen vet jag att
det är en belastning för samhället. Jag tog på mig skulden för den där, att
jag belastar samhället här. Och dels när jag började... när kriget
utvecklades i Sarajevo, vilka monstruösa handlingar en människa är
kapabel att utföra. Så jag tror att där fick jag typ ett nervsammanbrott. Men
folk där var otroligt trevliga, alltså handläggare och så. De var
supertrevliga, och de försökte verkligen att få folk att trivas (...). (P.)
```
Precis som här beskrivs i flera berättelser ett mottagningssystem med
välkomnande och engagerade tjänstemän. Tiden på mottagningscentra och
flyktingförläggningar beskrivs dock inte i alla berättelser som prövande. För O.
blir det platsen där han kan slappna av efter en lång flykt med familjen genom
Europa. För M. blir det platsen där familjen till slut kan vara tillsammans efter
månader åtskilda på grund av mannens internering.

**Oro och skuld**

Flera av intervjupersonerna beskriver hur de under den första tiden efter flykten
försöker förstå det som händer i hemlandet. De flesta av dem berättar även om

(^80) Viss svenskundervisning gavs på större flyktingförläggningar (Douglas, 1995).


en oro över det som sker i hemlandet och en oro för anhöriga och vänner som är
kvar i Bosnien. Behovet av information från hemlandet, kommunikation med
anhöriga och att kunna följa kriget och utvecklingen i landet beskrivs som stort.
A. beskriver här den situation som hon menar att bosnierna i Sverige befinner sig
i som en följd av kommunismens fall och kriget på Balkan:

```
(...) det var inte bara krig, vi var statslösa, så fort Bosnien blev ett eget
land, började kriget. Så fort vi hade avskaffat det kommunistiska systemet,
när vi hade röstat i det första demokratiska valet, började kriget. Så vi
hamnade som i en djungel, det var inte bara en enda sak som hände, allt
hände på en gång. Man byggde systemet, man fick ett nytt land, man fick
ett nytt språk, man flyttade till ett annat land. Ganska mycket hände på en
gång. (A.)
```
I den här situationen är behovet av information stort och ett informationscentrum
bildas i Stockholm, och när ingen annan kommunikation är möjlig med anhöriga
i hemlandet sker den genom radioamatörer eller genom Röda Korset. Parallellt
med oron för anhöriga och för utvecklingen i hemlandet, talar flera personer om
skuld. Förutom en skuld över att ligga samhället till last, som blir tydlig i citatet
om ”flyktingperioden” ovan, talas det i ett par av berättelserna om en skuld över
att ha lämnat sitt land under kriget;

```
Jag hade ganska många väninnor här i Sverige, från min stad, som också
kom utan sina män, och så fort vi fick veta var de fanns, en bodde till
exempel i Motala, en i Emmaboda, en i Norrköping, då skrev vi brev till
varandra. Och bearbetade. (...) Varför jag flydde och min brors barn...
eller varför mina barn har mat och min brors barn inte har mat. Det
bearbetade vi i korrespondensen mellan oss. (A.)
```
Gemenskapen med väninnorna blir här ett sätt att hantera den skuld som en flykt
undan krig kan innebära.

**Mellan det ursprungliga hemlandet och det nya**

Tillvaron på flyktingförläggningarna tar slut genom att permanent
uppehållstillstånd utfärdas och personerna flyttar till olika delar av landet.
Uppehållstillståndet innebär att boende och skola för barnen ordnas, men även
att få en period med ekonomisk ersättning för att studera svenska och för att


etablera sig på arbetsmarknaden. Uppehållstillståndet beskrivs i flera berättelser
som en slags vändpunkt, i och med att det då blir möjligt att ”göra något vettigt”
och att börja studera svenska inom ramen för Svenska för invandrare (sfi). K.
beskriver situationen när han får information om den svenska regeringens beslut
att ge bosnier permanent uppehållstillstånd som ett minne för livet: ”Jag kunde
inte tro det. Det var otroligt. Vi är inte vana att få något utan att jobba. Utan att
förtjäna det. Vi är inte bortskämda på det sättet, att få något gratis.” N., som
beskriver tillvaron på flyktingförläggningen som kaotisk, berättar hur hon när
regeringsbeslutet kommer tänker att allt kommer bli annorlunda: ”Då visste man:
‘Ja, nu kommer det bli ordning och reda på saker och ting, och nu kommer det
kanske börja rulla på normalt.’ Och så blev det också.”

I de delar av berättelserna som rör första tiden i det nya landet skildras i många
fall en tillvaro präglad av motstridiga känslor. Många av personerna beskriver hur
de ser tiden i Sverige som temporär, de planerar att återvända när situationen i
hemlandet stabiliserats. E., som är en av de yngre intervjupersonerna som
kommer i början av kriget, beskriver hur han planerar att åka tillbaka så fort kriget
är slut:

```
Det svåra var ju att de första månaderna, kanske första par åren, så
vaknade man varje dag och både ville hem och trodde att man skulle
komma hem. Man väntade bara på att kriget skulle ta slut. Så man levde i
nån sorts... man försöker ju ha ett liv här, men samtidigt så förbereder man
sig för att flytta tillbaka. Men sen efter ett tag så insåg man att: Ja, men det
här kommer ju ta tid, åren går, tiden går, jag kan inte bara sitta här och låta
tiden rinna iväg. För även om jag kanske kommer tillbaka, men först om
tre år, då kan jag inte låta tre år gå. (E.)
```
F. beskriver även hon den första tiden i Sverige som en tid då hon väntar på att
återvända: ”Det viktigaste för oss, och det poängterar jag alltid, det var att bara få
vara i fred nånstans och leva sitt liv så att man läker lite för att sedan återvända”.
I det här citatet talar intervjupersonen om ett ”oss”, hon och maken. I ett par av
berättelserna beskrivs, tvärtemot den här situationen, en situation där äkta makar
har olika åsikter om huruvida familjen ska återvända eller stanna i Sverige. C.
berättar exempelvis att hennes man: ”satt hemma i tre år och väntade och tänkte


resa tillbaka och kriga eller göra nånting åt det. Och för min del var det fokus på
barnen”.

**Beslutet att stanna**

När det gäller beslutet att stanna i Sverige står ofta barnen i centrum av
resonemanget. S. som lämnar Bosnien och Hercegovina betydligt senare än sin
familj beskriver hur barnen, när han väl kommer till Sverige, har etablerat sig, de
går i skola och har kompisar, men att även hustrun håller på att etablera sig. Han
menar att det då blev svårt att flytta tillbaka. O. överväger möjligheten att själv
återvända till hemlandet, men kommer fram till att han inte kunde lämna barnen
och familjen. Det framgår i hans berättelse att det inte är aktuellt att återvända
med barnen och att stanna i Sverige blir för honom ett sätt att hålla ihop familjen.
I andra berättelser beskrivs just hur personerna föreställer sig ett framtida liv för
barnen i det krigshärjade hemlandet och att det blir avgörande för beslutet att
stanna:

```
Jag trodde verkligen att vi skulle åka tillbaka efter krigets slut och det tog
inte slut förrän 1994, 1995. Då var min dotter 3 år gammal och pratade
svenska, gick i förskola och jag tänkte återuppbyggnaden av Bosnien... Jag
började tänka lite mer på vilken framtid hon skulle få... det fanns en
osäkerhet, och återhämtningen av landet, det skulle ta många år (...). (F.)
```
En annan av kvinnorna, som kom nyutexaminerad till Sverige, beskriver hur hon
första tiden i Sverige försöker utnyttja tiden och lära sig så mycket som möjligt
om arbetslivet. I hennes berättelse symboliserar de gardinlösa fönsterna den
tillfälliga vistelsen i Sverige:

```
Jag hade absolut inte några planer på att landa här, på det sättet. (...) För
att jag kände typ: ”Vadå, ska jag ha gardin? Nej, här bor jag bara för att
sova och ha någonstans att duscha och äta.” Gardiner, det var hemkänsla.
Det ska jag inte ha. (N.)
```
N. fattar beslutet att stanna i samband med det första barnet. I och med
graviditeten förändras henne syn på vad som är hemma, från att ha sett det som
omöjligt att stanna i Sverige till att hon aldrig skulle åka till det krigshärjade
hemlandet med sitt barn: ”När jag blev gravid, då förstod jag, här är mitt hem”.
Motsvarande vändpunkt skildras i en av de andra berättelserna där B., i och med


att hon får sitt första barn, går från att ha ansett svenskastudier onödiga, till ett
beslut att börja studera.

Barnen finns med även på ett annat sätt i de delar av berättelserna som rör första
tiden i det nya landet. I flera av kvinnornas berättelser skildras vikten av att fortsatt
kunna ta föräldraansvar. C. talar om vikten av att fortsätta vara förälder åt sina
barn, och att inte hamna i en situation där det motsatta förhållandet råder, det vill
säga där barnen får axla föräldraansvaret då de ofta lär sig språket fortare än
föräldrarna. Det viktigaste för henne den första tiden är att se till att familjen har
ett fungerande hem, ett hem där familjen är trygg och där hon ”har möjlighet att
fungera som en människa” (C.). Först därefter, menar hon, är det möjligt att höja
blicken, tänka vidare och ta nästa steg.

Vikten av att kunna erbjuda barnen en trygg tillvaro skildras även av A. som
kommer till Sverige utan maken. I det här sammanhanget blir kontakterna med
släktingar och bosniska vänner i andra delar av Sverige viktiga. Hon skildrar här
förälderns utmaning att navigera ett nytt samhälle:

```
Du vet man är otrygg, och jag sitter och lär mig svenska. Hur ringer man
polisen, hur ringer man ambulansen? Hur berättar man i en nödsituation
och sånt. Och man läser, aha, ok, då har jag lärt mig. På morgonen efter,
allt är borta. Men man vill inte erkänna för barnen, så man gömmer sin
okunnighet [A. skrattar]. Och kvällen efter också, när de somnat, man
tränar och tränar igen. Ibland, du vet, man är så fokuserad på något sätt
att det är svårt att koncentrera sig. (A.)
```
Att fungera i rollen som förälder för sina barn, att kunna leva upp till
föräldraansvaret både när det gäller att möta barnens behov av trygghet och
genom att kunna förstå och navigera det nya samhället, beskrivs alltså som viktigt
i flera av kvinnornas berättelser.

Förutom barnen beskrivs även andra skäl till beslutet att stanna såsom insikten
att situationen blir värre och värre i hemlandet, men även insikten att det som
fanns före kriget är förändrat för alltid, exempelvis hemstaden. Antingen på grund
av att bostadsområdet är sönderbombat eller på grund av att den egna gruppen
inte längre finns kvar i hemstaden.


**Att acceptera och förstå**

Barnen spelar alltså en huvudroll i flera berättelser när det gäller beslutet att stanna
i Sverige, men även för acceptansen av ett liv i ett sammanhang som
intervjupersonerna från början inte själva valt. Men att barnen även kan spela en
annan roll under den här första tiden i det nya landet illustreras av en av
kvinnorna. H. beskriver sorgen hon känner när hon kommer till Sverige: ”Jag
kände bara sorg. Inget annat. Inom mig. Jag var tom, helt tom. Som om någon
stuckit ett rör i mig och blåst ut precis allting som jag hade inom mig.” Hon
berättar att hon i början, för barnens skull, låtsas att livet är normalt, och ”så
småningom, efter några år, att det faktiskt var, eller _blev_ ett normalt liv”.^81 För
barnens skull upprätthålls vad som betraktas vara ett normalt liv, och med tiden
återgår livet, genom detta, till det normala.

Som nämnts tidigare utgår samtalen kring första tiden i Sverige bland annat från
frågan om vad som är viktigt för att intervjupersonen skulle landa i det nya landet.
En av kvinnorna svarar att innan man kan landa måste man acceptera att man ska
stanna i Sverige. Att acceptera det nya livet är en process präglad av utmaningar
förknippad med exempelvis den språkliga barriären, en känsla av beroende, att
behöva söka socialbidrag, kampen för första jobbet, oro för anhöriga i Bosnien
och Hercegovina och med att bli påmind om livet som det var förut. Men det
handlar också om att förstå svenskarna. Flera av intervjupersonerna talar om den
bosniska och svenska kulturen som kulturer med stora likheter:

```
(V)i är vana vid arbetslivet, vid yrkeslivet, vid samhällslivet, vid kultur, vid
resor, allt möjligt, vi hade bara mindre ekonomiska förutsättningar än vad
svenskar hade. Men allt annat är rätt så lika. Det är bara så att vi plötsligt
blev utan våra vingar, dom blev bara avskurna. (H.)
```
Men trots likheterna beskrivs även utmaningar när det gäller att förstå det nya
sammanhanget. Det som skildras i berättelserna som viktigt för att landa i den nya
tillvaron rör språk, mänskliga relationer, arbetsliv och utbildning. Men även
föreningslivet nämns, vilket behandlas mer ingående i kommande kapitel.

(^81) Intervjupersonens betoning kursiverad.


**Att närma sig arbetsmarknaden**

Som tidigare beskrivits i det här avsnittet befinner sig de intervjuade i olika faser
i livet när de kommer till Sverige, något som även avspeglar sig i de val som de
behöver göra för framtiden under den första tiden i det nya landet. För några av
intervjupersonerna är det vidare utbildning som är aktuellt och för andra är det
att komma in på arbetsmarknaden, antingen inom det område som de är utbildade
inom från hemlandet eller inom något annat område. För S. avgör barnen den
fortsatta karriärinriktningen eftersom det i den region familjen bor sedan en tid
när han kommer till Sverige, inte finns arbete inom det område han är utbildad.
Han och hustrun överväger att flytta till en region där de tror det är lättare att få
användning av den arbetslivserfarenhet de har från hemlandet:

```
Men det gick inte, för pojkarna accepterade inte det. De ville inte. De ville
stanna där. De hade kompisar och sånt så det gick inte att bryta upp dom
en gång till, så då beslöt... ”ja, men då stannar vi här så får vi hitta en
annan väg”. (S.)
```
Familjen blir kvar på orten och S. arbetar sig uppåt och fortbildar sig inom ett
näraliggande område till det han är utbildad inom i hemlandet.

Under den här perioden råder lågkonjunktur i Sverige, något som präglar den
arbetsmarknad som möter intervjupersonerna. Detta avspeglas i en del av
berättelserna, och i flera av dem skildras första jobbet som en vändpunkt. Medan
det dröjer en längre tid för en del av de intervjuade innan de får första jobbet, går
det snabbare för andra, inte minst när det gällde arbete inom utbildningsväsendet.
A. som får jobb som lärare berättar om första jobbet: ”Och när jag fick förfrågan
om jag kunde jobba. Åhh, då var jag inte längre nån stackars... åh, jag var så glad.”
Jobb innebär att inte längre behöva leva på socialbidrag.

En annan person beskriver hur han gör arbetsprov inom det yrke han är utbildad
inom i hemlandet och får anställning omgående. För andra tar det längre tid att få
det första jobbet och i väntan på det behöver de ta andra vägar än de först
planerar. C. beskriver tiden fram till första jobbet som en kamp:

```
(J)ag var praktikant innan, men jobb fick jag i augusti ‘98. Och min man
började jobba i april ‘99. Så det var en kamp, fram till dess. Så när vi
började jobba då ser man mycket mer, det öppnas en massa fönster, man
```

```
ser mycket bättre. Man klättrar lite mer och ser lite mer och man blir ibland
väldigt imponerad och ibland besviken, ju mer man förstår [C. skrattar].
Det var Moderaterna då som hade makten, vi var inte välkomna.
Invandrare, vi som invandrare var dom som skulle ta andras jobb, dom
som skulle förändra Sverige, dom som inte kan, dom som inte är lika
mycket värda, dom som smutsar ner staden, det är såna grejer man hör, ju
mer man förstår språket. Så det är... det kommer i ett sånt, i ett paket. (C.)
```
Samtidigt som första jobbet beskrivs som en vändpunkt i positiv mening i den
här kvinnans liv, innebär den insyn i samhället som ökade språkkunskaper och
arbete medför, även en ökad medvetenhet kring politik och debatt i relation till
invandring. Även för T., en av de högutbildade kvinnorna, dröjer det innan hon
får första jobbet. Efter ett antal ansökningar utan resultat får karriären styras om
via akademin:

```
Det var det bästa jag kunde gjort. Inom akademin känner man sig inte
diskriminerad över huvud taget för att man har ett annorlunda namn eller
efternamn eller för att man bryter när man pratar. Inom akademins värld
(...) bryr sig ingen om var jag kommer ifrån (...). Det är ett helt annat
perspektiv och det var det som verkligen, verkligen hjälpte mig med den
här positiva... För när man flyttar till ett land och bygger upp ett nytt liv...
Oftast upplever man den här... Och folk frågar: ”Har du blivit
diskriminerad?” och ja, absolut, jag har blivit diskriminerad jättemånga
gånger under dessa år och mest händer det på Ica eller på de här... Du
vet, när man har en annan betoning i språket och sen upplever du att man
inte förstår vad du säger eller att man ifrågasätter dig på något sätt hela
tiden. Men då brydde jag... Jag fick så mycket positiv energi, inre energi, i
den akademiska världen, att jag helt enkelt struntade i när jag såg att de
försökte diskrimera mig eller förnedra mig. Jag brydde mig helt enkelt inte
om det. (T.)
```
Den akademiska världen beskrivs här som en frizon där etnisk bakgrund inte har
samma betydelse som i andra delar av samhället. Även J. beskriver utmaningen
att få första jobbet under 1990-talets ekonomiska kris, men för henne blir en
mentor en viktig person under den här perioden. Mentorn, en kvinna på vad som


beskrivs som en hög position i näringslivet, blir en person som hon även umgås
med privat:

```
Så det var det som gav mig väldigt mycket... väldigt mycket av det som
man inte kunde lära sig i skolan. Det här helt enkelt att man kommer till
ett hem, ett svenskt hem, och ser hur dom bor, hur dom lever, hur dom
pratar, (...). Så det har hjälpt mig väldigt mycket. Så att man, i och med att
hon hade en hög position i företaget man kände sig också väldigt... ja, lite
rakryggad. Jag kände mig inte som nån stackars flykting, det ville jag inte,
att någon skulle tycka synd om mig. (J.)
```
Här, liksom i flera andra berättelser, rör J.s berättelse om den första tiden i Sverige
värdighet och att vara människa, inte ‘bara’ flykting.

**Betydelsen av kontakter med svenskar**

I föregående citat blir det tydligt att värdighet handlar både om den egna känslan
och omgivningens syn på en och på den egna gruppen. Medan J. talar om behovet
av att kunna känna sig rakryggad, talar en annan kvinna om vikten av att befinna
sig i miljöer där hon kan känna att också hon är en människa. Det talas om
betydelsen av omgivningens syn även i flera berättelser. F. talar om vikten av att
”bli sedd som människa, inte att bli sedd som nån flykting från Bosnien, där dom
inte är kloka (...)”. Att inte vara någon som andra tycker synd om är även det
något som det talas om i flera berättelser. E. talar om vikten av att bli sedd bortom
det yttre, och beskriver i det här sammanhanget betydelsen av de första svenska
vännerna:

```
(Vi) måste göra allt vi kan för att anpassa oss till det samhälle som vi
kommer till. Respektera samhällets regler, lära oss kulturen. Men lika
viktigt är att inhemska invånare sträcker ut en hand. Utan den ömsesidiga
akten kan integreringen aldrig lyckas. Aldrig. Och det tror jag starkt på. Så
varje gång jag pratar om det här med, diskuterar med mina vänner eller
vem som helst, inklusive då ibland med (Personnamn), brukar jag säga så
här: ”Hade inte du varit där och (Personnamn)”, hennes man, ”och sträckt
ut en hand till mig, en fjuttig flykting i slitna kläder, en inte på något sätt
intressant person, utan snarare någon man kan tycka synd om på alla sätt
och vis, så hade jag aldrig fått in en fot i det här samhället på det sätt jag
```

```
fick. För i och med att ni öppnade dörren så öppnades alla andra.” Så det
blir lite som en borg; den första dörren är så stor, alla andra dörrar är
smådörrar. (E.)
```
Här, liksom i flera andra berättelser, framgår betydelsen av relationer med
svenskar för att förstå det nya sammanhanget, men även för att kunna landa i nya
livssammanhang. A. talar exempelvis om hur viktigt det är för henne med den
start hon får i landet genom att hon bor i ett bostadsområde där majoriteten är
svenskar, och hur hon och familjen därmed lär känna befolkningen och får känna
en trygghet i grannskapet som påminner om den hon kände före kriget i dåtidens
Jugoslavien. Ett grannskap där man hjälps åt, litar på varandra och är hemma hos
varandra. För A. är det föreningslivet och grannskapet som är det viktigaste för
att landa i den nya tillvaron, det vill säga relationer med både landsmän och
svenskar. H. menar att det är genom att lära känna svenskar som hon börjar
uppleva Sverige. I hennes fall är det genom såväl kollegor i arbetslivet som genom
föreningslivet som hon kommer i kontakt med och lär känna svenskar.

I samband med skildringen av den första tiden i det nya landet reflekterar även
flera av intervjupersonerna kring viljan att ge tillbaka till det samhälle som erbjöd
dem en fristad undan kriget. Även i det här sammanhanget talas det om relationer
med svenskar och betydelsen av att ha blivit väl emottagen. E, som i föregående
citat talar om betydelsen av de första svenska vännerna, betonar vikten av att av
att ha andra personers förtroende och att det för honom leder till en vilja att ge
tillbaka. F. resonerar kring att det hon fick från svenska folket då kanske är det
som gör att hon vill ge något tillbaka. D. betonar vikten av att påminna landsmän
om hur det svenska samhället ansträngde sig för att hjälpa till och att det inte får
glömmas bort och att det är skäl till att ge tillbaka och att inte vara ”till besvär”. I
flera av dessa berättelser talas det om att ge tillbaka genom
civilsamhällesdeltagande, vilket kommer behandlas mer ingående i kapitel 6.

Att första tiden efter flykten är en tid präglad av utmaningar illustreras på olika
sätt i olika berättelser, såsom utifrån flyktingens beroende under tiden på
flyktingförläggning, genom den oro och skuld som det kan innebära att lämna ett
land i krig, men även genom beslutet att stanna för barnens skull trots önskan att
återvända. Med uppehållstillstånd och beslutet att stanna kommer nya utmaningar
i form av språkbarriär, att få det första jobbet och att förstå kulturen och det nya


samhället. I den här situationen blir inte minst mänskliga relationer betydelsefulla
för att landa i det nya livssammanhanget. Mot bakgrund av de här skildringarna
riktas fokus i följande kapitel mot intervjupersonernas civilsamhällesdeltagande.



## 5. Med fokus på det ursprungliga hemlandet

De tre kapitel som nu följer sorterar utifrån de tre intresseriktningar som jag
menar framträder i de personliga berättelserna. Det innebär att respektive kapitel
utgår från civilsamhällesdeltagande med fokus på det ursprungliga hemlandet, det
nya hemlandet och det med fokus bortom etnicitet och nationalstat.^82 Ambitionen
med dessa kapitel är tudelad. I den första delen av respektive kapitel kommer den
empiri som valts ut för att besvara de båda första frågeställningarna i
avhandlingens presenteras. Här är det därmed intervjupersonernas berättelser
som står i fokus, från ankomsten till det nya landet till tiden för intervjun. I
respektive kapitels andra del är ambitionen att besvara samma frågeställningar, det
vill säga hur deltagande och tillhörighet kommer till uttryck i människors
berättelser om civilsamhällesdeltagande i ett längre tidsperspektiv efter påtvingad
migration samt hur förutsättningar skapas inom civilsamhället för deltagande- och
tillhörighetsprocesser efter påtvingad migration. Det innebär att ett resonemang
förs med hjälp av de analytiska verktyg som presenterats i kapitel 2. Respektive
kapitel avslutas med en sammanfattning.

