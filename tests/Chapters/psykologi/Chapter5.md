### Bakgrund och tidigare forskning

Mot bakgrund av avhandlingens syfte och forskningsfråga är ambitionen här att
presentera det kunskapssammanhang i vilket avhandlingen tar form.
Forskningsintresset för människors deltagande i civilsamhället och civilsamhällets
betydelser efter påtvingad migration leder mig in på ett fält i skärningspunkten
mellan medborgarskapsforskning, migrations-/integrationsforskning och
civilsamhällesforskning. I det följande kommer centrala inriktningar inom den

(^3) Begreppen deltagande och tillhörighet utvecklas vidare i Kapitel 2 där det teoretiska ramverket
introduceras.


samtida forskningen i denna skärningspunkt introduceras. Inledningsvis
presenteras en forskningsöversikt som rör migranters deltagande i civilsamhället,
det vill säga forskning hämtad från såväl migrations- och integrationslitteraturen
som civilsamhälleslitteraturen. Efter det introduceras en del av
medborgarskapsforskningen som utgår från ett processperspektiv på deltagande.
Efter det följer ett avsnitt som rör den institutionella kontexten, vilket består av
två delar, dels en översiktlig genomgång av forskning om det svenska
civilsamhället, dels den politiska kontexten. På detta presenteras tidigare forskning
om bosnier i Sverige. Kapitlet avslutas med avsnitt som redogör för ambitionen
med avhandlingen i relation till tidigare forskning, centrala begrepp och
avgränsningar samt disposition.

#### Migranters deltagande i civilsamhället

Svenska studier om utrikesfödda personers civilsamhällesdeltagande har ofta haft
fokus på deltagandets potential för politisk integration, och, i mindre utsträckning,
civilsamhället som hindrande möjlighetsstruktur (Kings, 2011). Kings (2013)
pekar i en kunskapsöversikt på att det när det gäller utrikesföddas deltagande i
civilsamhället finns en övervikt av studier med utgångspunkt i organisering på
etnisk grund, men färre med fokus på organisering utifrån andra principer. I
samma kunskapsöversikt noteras att det även saknas studier med fokus på
utrikesföddas deltagande i organisationer bortom nationalstaten, samt att det
traditionella intresset för den politiska dimensionen har åsidosatt andra
dimensioner av civilsamhällesdeltagande.

För att koppla till det andra forskningsfält som den här avhandlingen berör, det
vill säga civilsamhällesforskningen, och den folkrörelseforskning som föregick
den, har den utrikesfödda gruppens deltagande inte rönt vidare stort intresse
förrän på senare år, vilket vi ska återkomma till. Forskning om utrikesföddas
civilsamhällesdeltagande har i stället bedrivits utifrån ett mer koncentrerat
perspektiv där just etniska förtecken och de föreningar som bildats utifrån detta
stått i fokus. Beröringspunkterna mellan detta forskningsfält och det med fokus
på civilsamhället mer generellt har länge varit få.

Internationellt sett finns dock fler studier i skärningspunkten mellan
civilsamhällesforskning och migrations-/integrationsforskning, även utan
huvudsakligt fokus på politisk integration. Utifrån ett internationellt perspektiv


kan den här avhandlingen placeras nära den del av _civic engagement_ -litteraturen med
fokus på utrikesföddas civilsamhällesdeltagande, såsom exempelvis Brettell och
Reed-Danahay (2012), men även nära studier såsom Caglar och Glick Schiller
(2018), Korac (2009) och Wessendorf och Phillimore (2019) som utifrån ett
integrationsperspektiv sätter fokus på betydelsen av sociala nätverk, bland annat
i form av civilsamhällesorganisationer. Dessa studier kan därmed placeras i
gränslandet mellan en bredare civilsamhällesforskning, det vill säga utan ett snävt
politiskt perspektiv, och migrations-/integrationsforskning, även om de nämnda
studierna är förankrade i två olika forskningsfält. Det som förenar dem är en
teoretisk utgångspunkt i fenomenet _emplacement_ , ett begrepp som i olika
sammanhang definieras på olika vis, men som oftast rör hur migranter blir aktivt
engagerade medborgare och hur tillhörighet utvecklas. Det är studier som tar
form inom en medborgarskapslitteratur med betoning på deltagande, vilket inom
den internationella litteraturen går under benämningen _citizenship-making_.
_Emplacement_ , såsom begreppet använts i tidigare forskning utvecklas vidare i
avsnittet _Deltagande som process_ i det här kapitlet, samt såsom det kommer användas
i avhandlingen i kapitel 2.

**Internationell utblick**

När det gäller forskning om migranters civilsamhällesdeltagande sker ofta en
uppdelning utifrån frivilligt arbete ( _volunteering_ ) och förändringsorienterat
kollektivt handlande ( _activism_ ). Inom det förra fältet där migranters deltagande i
volontärorganisationer och ideella organisationer står i fokus, tas utgångspunkt
ofta i socialt orienterade organisationer. Inom det senare fältet där politiska
dimensioner av migranters kollektiva handlande studeras, står ofta politisk
integration i fokus. Men internationellt finns även en forskningstradition som
studerar migranters transnationella aktiviteter, vilket syftar på aktiviteter av olika
slag i det ursprungliga hemlandet. En översiktlig genomgång av forskning ur dessa
tre inriktningar presenteras i det följande.

**Politiska dimensioner av migranters kollektiva handlande**

I ett internationellt perspektiv var det akademiska intresset för migranters
politiska aktörskap i det närmaste obefintligt fram till mitten av 1990-talet (Però
& Solomos, 2010), då studiet av migranters kollektiva handlande initierades
utifrån perspektivet politiska möjlighetstrukturer ( _politicial opportunity structures_ –


POS). Detta perspektiv utvecklades utifrån sociala rörelser och betonar det
institutionella ramverkets betydelse för kollektivt handlande (se till exempel
McAdam m.fl.., 1996; Snow & Soule, 2010). Med en utgångspunkt i migranters
kollektiva handlande ställdes betydelsen av det institutionella ramverket i
mottagandelandet i förgrunden. Anammandet av detta perspektiv ledde inom
migrations- och integrationsforskningen till en rad komparativa studier med fokus
på jämförelse mellan olika nationella kontexter eller med fokus på olika
migrantgruppers kollektiva handlande inom ramen för samma politiska
möjlighetsstruktur (se till exempel Ireland, 1994; Koopmans, 2004; Vermeulen,
2005).

Kritik har dock rests mot detta perspektiv, inte minst från akademiska discipliner
såsom antropologi, feminism och sociologi (Però & Solomos, 2010). POS-
perspektivet kritiserades bland annat för ensidig fokus på den mottagande
nationella kontexten, vilket medförde att transnationella perspektiv på politisk
mobilisering inte togs i beaktande (Østergaard-Nielsen, 2003). Men kritik utgick
även från att migranter genom ett POS-perspektiv kom att framstå som passiva
aktörer vars handlande bestämdes av strukturella betingelser, det vill säga att
mottagande landets POS tillmättes alltför stor betydelse (Bousetta, 2000). Però
(2008) pekar vidare på att en rad andra faktorer som även de påverkar migranters
mobilisering såsom politisk socialisation, bakgrund, migrantens erfarenheter och
värderingar, levnads- och arbetsvillkor i det mottagande landet, sociala nätverk
och socialt kapital, men även individens skäl till migration. Till detta lägger Però
och Solomos (2010) migrantens känslor, genom vilket de tar ett definitivt steg
bort från de _rational choice_ -perspektiv som präglade de initiala POS-studierna.

Kritiken mot de initiala POS-studierna kan sägas ha resulterat i en utveckling i två
spår, dels en utveckling av POS-fältet genom att den nämnda kritiken togs i
beaktande (vilket vi ska återkomma till i den del av kunskapsöversikten som
behandlar svenska studier), dels en utvidgning av forskningsfältet i form av
kvalitativa studier med utgångspunkt i praktiker, levda erfarenheter och sociala
relationer (se till exempel Reed-Danahay & Brettell, 2008), och studier med fokus
på politisk integration sprungna ur den ny-Toquevilleanska traditionen, där
engagemang i föreningar utgör inramning för medborgerligt engagemang (se till
exempel Brettell & Reed-Danahay; 2012, Ramakrishnan & Bloemraad, 2008). Likt
de POS-studier som dessa senare studier kan ses som en reaktion på, har även de


ofta fokus på politisk integration. Skälet till att undersöka utrikesföddas
deltagande, här i form av politiskt engagemang, tycks framför allt utgå från
intresset för integration (Suter & Åkesson, 2020).

Den forskningsinriktning som här översiktligt har introducerats har haft betydelse
för avhandlingen genom de diskussioner kring samspelet mellan migrant och
institutionell omgivning som förts inom fältet, men också genom den kritik som
belyst hur intresset för migranters deltagande ofta begränsas till
mottagandelandet.

**Migranter och volontärarbete**

Även inom den internationella civilsamhällesforskningen väcktes intresset på
bredare front för migranters volontärarbete runt millennieskiftet, även om det var
en utveckling som föregicks av forskning med fokus på exempelvis migranters
engagemang inom religiösa samfund. Men några år efter millennieskiftet började
forskning publiceras där migranters volontärinsatser undersöktes utifrån
perspektiv som sedan tidigare utgjort utgångspunkt för undersökningar av
volontärarbete hos befolkning i övrigt. Parallellt med detta fanns även här ett
intresse för integration. De här båda senare ingångarna finns närvarande inom
fältet, om än balanserade på olika vis inom olika studier. I det följande kommer
några av de mer betydande studierna i relation till den här avhandlingen, att
presenteras.

Inom denna forskningstradition har fokus ofta riktats mot att undersöka
individuella bestämningsfaktorer för migranter som volontärarbetar, och på att
jämföra inrikes- och utrikesföddas deltagande. Studier som undersöker skillnader
mellan inrikes- och utrikesfödda visar att migranter på befolkningsnivå
volontärarbetar i lägre utsträckning (se till exempel Carabain & Bekkers, 2011, för
Nederländerna; Scott m.fl., 2006, för Kanada; Quist, 2018 för Danmark; Voicu &
Serban, 2012, för ett europeiskt perspektiv).^4 Handy och Greenspan (2009) visar
vidare i en kanadensiskt studie att äldre immigranter, högutbildade immigranter
och immigranter som bott i mottagandelandet en längre tid är mer benägna att
volontärarbeta än andra immigranter. I den europeiska kontexten visar även
Voicu och Serban (2012) att immigranters benägenhet att delta i

(^4) Svenska förhållanden behandlas i avsnittet _Den svenska kunskapskontexten_.


volontärorganisationer ökar med åren i mottagandelandet. Wang och Handy
(2013) visar vidare i en studie med fokus på rekrytering av volontärer att
informella sociala nätverk, högre utbildning och deltagande i gudstjänster är
bestämningsfaktorer för volontärarbete, både i religiösa och sekulära
organisationer, för såväl immigranter som inrikes födda. Faktorer som ökar
immigranters benägenhet till deltagande i sekulära organisationer är en blandad
vänkrets, högre inkomst och att de språk som i huvudsak talas i landet i fråga talas
i hemmet.^5

Studier har även genomförts med syfte att förklara skillnader när det gäller inrikes-
och utrikesföddas volontärarbete. Carabain och Bekkers (2011) visar i en studie
med fokus på volontärinsatser på sekulär och religiös grund att dessa skillnader
kan förklaras utifrån skillnader i individuella resurser, religiositet och förfrågan
om deltagande, där inrikes födda besitter mer individuella resurser och oftare får
förfrågan om deltagande, medan immigranter av religiösa skäl i högre grad
volontärarbetar i religiösa sammanhang än inrikes födda. Ett annat exempel på
förklaring till skillnaden vad gäller benägenhet att volontärarbeta mellan
immigranter, här med ursprung utanför västvärlden, och den infödda
befolkningen ges av Qvist (2018) som utifrån dansk kontext visar att denna
skillnad till hälften kan förklaras utifrån socioekonomiska faktorer, nivåer av
självuppskattad hälsa, tillitsnivåer, informella nätverk och volontärarbete som arv,
det vill säga att föräldrars benägenhet att volontärarbeta förs över på kommande
generation. Detta innebär dock att det finns skillnader mellan utrikes- och
inrikesföddas deltagande som inte går att förklara genom individuella faktorer,
vilket även Voicu och Serban (2012) visar utifrån den bredare europiska
kontexten.

Medan majoriteten av de studier som hittills refererats utgår från ett kvantitativt
angreppssätt ska vi nu rikta blicken mot kvalitativa studier med fokus på
migranters volontärarbete utifrån ett kvalitativt perspektiv. Detta är en del av
litteraturen som bland annat belyst betydelsen av civilsamhället efter migration
utifrån olika perspektiv. Scott m.fl.. (2006) visar exempelvis att huvudsakliga
fördelar för individen med civilsamhällesdeltagande är att det leder till ökad
arbetsmarknadsrelaterad kompetens, ökad kommunikationsförmåga, nya

(^5) Eftersom studien är genomförd i Kanada rör det sig om två språk, engelska respektive franska.


kunskaper ( _substantive knowledge_ ) och ledarskapserfarenheter. Nyttan med
volontärarbete för migranter har även formulerats i termer av förstärkning av
socialt- och humankapital (Handy & Greenspan, 2009). Guo (2014) visar på
betydelsen av volontärarbete inom migrantorganisationer för informellt lärande
kopplat till språkinlärning samt olika kompetenser och kunskaper med betydelse
för integration i mottagandelandet. Migrantorganisationen beskrivs här som en
plats med betydelse för att skapa sammanhang och tillhörighet, men även för att
navigera de komplexa vägar som leder till medborgarskap i det nya landet.
Khvorostianov och Remennick (2016) belyser betydelsen av volontärarbete för
att bygga stödjande nätverk med landsmän och för att övervinna marginalisering
i det nya samhället, men även som en väg till självförverkligande i en situation
präglad av arbetslöshet eller yrkesmässig nedgradering. Studien visar även att
volontärarbete bidrar till egenmakt och en högre grad av identifiering i relation till
mottagandelandet. Forskarna drar därmed slutsatsen att för en del migranter kan
volontärarbete beskrivas som en strategi för social integration. Flera är även de
studier som pekar på att volontärarbete bidrar i ett integrationsperspektiv
(Carabain & Bekkers, 2011; Handy & Greenspan, 2009; Handy & Mook, 2011).^6

Den forskningstradition som i det här avsnittet presenterats är relevant för mitt
arbete eftersom den belyser civilsamhällets betydelser efter migration ur olika
perspektiv. Ett perspektiv som dock inte belyses inom denna litteratur är
migranters engagemang i det ursprungliga hemlandet, detta ägnas däremot
intresse inom ett fält med fokus på migranters transnationella aktiviteter som
introduceras i det följande.^7

(^6) En studie som däremot problematiserar migranters volontärarbete i relation till integration är
Slootjes och Kampen (2017) som utifrån en specifik form av volontärarbete - _work fare volunteering_ -
menar att volontärarbete som syftar till att migranter ska få erfarenheter som i en förlängning kan
leda till betalt arbete, förutom detta, även kan ha motsatt verkan i och med att oavlönat arbete inte
erkänns som ‘riktigt’ arbete.
(^7) Noteras bör att begreppet transnationell här används i en annan betydelse än i min avhandling.
Medan jag utgår från användningen av begreppet i den internationella statsvetenskapliga/sociala
rörelse-litteraturen (se till exempel Smith, Chatfield & Pagnucco, 1997), vilket är en användning som
även avspeglas i den svenska civilsamhälleslitteraturen (se till exempel Reuter, 2017), såsom
engagemang bortom staten och de gränser som definierar nationalstaten, används begreppet
transnationalitet inom migrationslitteraturen för att beskriva migranters aktiviteter i det ursprungliga
hemlandet.


**Migranters transnationella aktiviteter**^

Litteraturen som sätter fokus på migranters transnationella aktiviteter utvecklades
bland annat som en reaktion mot vad som sågs som ett alltför ensidigt fokus på
det mottagande landet i studiet av migranters politiska mobilisering (se till
exempel Østergaard-Nielsen, 2003). I fokus här står migranters aktiviteter riktade
mot det ursprungliga hemlandet, vilka Snel m.fl.. (2006) delar in i fyra kategorier;
professionella ekonomiska aktiviteter, icke professionella ekonomiska aktiviteter,
politiska aktiviteter samt sociala och kulturella aktiviteter. Inom den här
litteraturen beskrivs volontärarbete som ett av flera sätt som migranten kan
engagera sig i det ursprungliga hemlandet (se till exempel Weng och Lee, 2015).
Det är en litteratur som ofta bortser från en uppdelning av aktiviteter utifrån
politiska eller sociala dimensioner, även om denna uppdelning finns närvarande
exempelvis i vad som kallats för den transnationella filantropilitteraturen. Här står
inte sällan överföring av pengar i fokus och Denov och Bryan (2010) visar
exempelvis att ekonomiska remitteringar är ett sätt för migranter att minska
avståndet till de som är kvar i det ursprungliga hemlandet.

I en undersökning av migranters ambitioner att ge tillbaka till den etniska grupp^8
som de tillhör, antingen i det nya hemlandet eller i det ursprungliga, belyser Weng
och Lee (2015) skälen till detta. Att ge tillbaka till den egna etniska gruppen
beskrivs här handla om att bevara den etniska identiteten och behålla kontakten
med landsmän, men ett annat skäl är även att den etniska gruppen ses som en
förlängning av familjen. Ytterligare ett skäl är plikt och skyldighet, men att ge
tillbaka kan också vara ett mått på framgång. I studien jämförs migranter med
flyktbakgrund med migranter utan denna bakgrund, och en av skillnaderna mellan
dessa båda grupper rör ambitionen hos personerna med flyktbakgrund att också
ge tillbaka genom att stötta andra flyktingar, det vill säga inte begränsat till den
etniska grupp de själva tillhör. Forskarna tolkar det som att den gemensamma
erfarenheten av flyktingskap skapar en känsla av samhörighet som motiverar
engagemang.

(^8) Weng och Lee (2015) använder här det engelska begreppet _community_.


Migranters civilsamhällesdeltagande i det ursprungliga hemlandet är i mindre
utsträckning belyst i tidigare forskning än deltagande i mottagandelandet. Därmed
bidrar forskningsinriktningen med fokus på migranters transnationella aktiviteter
till en förståelse för bredden av civilsamhällesdeltagande efter påtvingad migration
och är därmed viktig som bakgrund för att förstå den empiri som behandlas i
avhandlingen.

Utöver de tre forskningsinriktningar med fokus på migranters
civilsamhälledeltagande som hitintills presenterats har detta deltagande även
ägnats fokus utifrån andra perspektiv. Ett av dessa, som även det rör sig bortom
en uppdelning mellan politiska och sociala dimensioner av deltagande, är Brettells
och Reed-Danahays (2012) studie som diskuteras i avsnittet _Deltagande som process_
(se även Politis, 2005; 2008). Detta är studier som inspirerat mig under arbetet
med avhandlingen just för att de rör sig bortom uppdelningen mellan politiska
och sociala dimensioner av deltagande som den internationella forskningen ofta
följer.^9

**Den svenska kunskapskontexten**

I en internationell jämförelse är civilsamhällesdeltagandet generellt högt i Sverige
(se till exempel Henriksen m.fl.., 2019a). Mätt utifrån medlemskap i föreningar
var 76 procent av befolkningen 2019 medlemmar i en eller flera organisationer
(SCB, 2021). Detta ger dock föga kunskap om människors faktiska aktiviteter i
dessa sammanhang, eller aktiviteter i civilsamhället i övrigt utanför
föreningsmedlemskapet. Om medborgerligt engagemang, det vill säga människors
aktiviteter och handlingar i civilsamhället, i stället sätts i fokus är ungefär halva
befolkningen aktiv inom civilsamhället, vilket är en nivå som legat relativt
konstant sedan befolkningsstudier med detta fokus började genomföras 1992
(von Essen & Svedberg, 2020). Liksom internationella studier visar dock även
svenska studier lägre deltagarnivåer i civilsamhället bland utrikesfödda och
personer med utländsk bakgrund jämfört med inrikesfödda personer (Delmos,

(^9) Ett annat perspektiv utgår från betydelsen av sammanbindande och överbryggande socialt kapital
för migranters integration. Detta är ett sammanhang där sociala nätverk sätts i fokus, snarare än
deltagandets inramning såsom politiskt eller volontärarbete. Trots detta är det en inriktning inom
integrationsforskningen som inte kommer ägnas någon större uppmärksamhet i denna
kunskapsöversikt på grund av den kritik som på senare år riktats mot perspektivet. Ett resonemang
förs dock kring denna kritik i avsnittet _Deltagande som process_ , med anledning av begreppet _emplacement_.


2020; Kassman, 2020; Myrberg, 2004; Svedberg m.fl.., 2010; för valdeltagande, se
Bevelander & Spång, 2017).

Intresset för utrikesföddas civilsamhällesdeltagande har inom den svenska
akademiska kontexten som redan nämnts framför allt kommit till uttryck utanför
folkrörelse-/civilsamhällesforskningen. Detta kan exemplifieras genom fallstudier
ur ett kulturanalytiskt perspektiv inom vilka fokus bland annat riktats mot
föreningar som samlar personer ur den aktuella grupperingen (se till exempel
Lindqvist, 1991; Mella, 1990), men även genom studier inom integrationsfältet
med huvudsakligt fokus på det som då gick under benämningen
invandrarföreningar (se till exempel Bäck, 1983).

Vid millennieskiftet pekade Demokratiutredningen i sitt betänkande (SOU
2000:1) på risken ur ett demokratiskt perspektiv med det lägre deltagandet hos
personer med utländsk bakgrund jämfört med befolkningen i övrigt. Efter det
kom frågan om de integrationspolitiska dimensionerna av utrikesföddas
deltagande att röna ökat intresse, ett uttryck för detta är Integrationspolitiska
maktutredningen (SOU 2004:49) med dess forskningsprogram (Ds 2004:49), men
även Utredningen om makt, integration och strukturell diskriminering (SOU
2005:112, se till exempel Mulinari & Neergaard respektive Osman).

Utrikesföddas engagemang i civilsamhället har framför allt studerats utifrån två
riktningar (Kings, 2011). I den ena av dessa studeras föreningar grundande utifrån
etnisk tillhörighet med huvudsakligt fokus på dessa föreningars integrativa
kapacitet i relation till mottagandelandet. Här diskuteras exempelvis dessa
organisationers funktioner (se till exempel Bäck, 1983; Dahlstedt, 2003). Denna
forskningsinriktning har kritiserats för avsaknaden av maktperspektiv och dess
”indirekta skuldbeläggande av ’invandrarna’ för deras bristande (vilja till)
anpassning” (Kings, 2011, s. 100). Det här är en forskningsinriktning som har
betydelse för min avhandling utifrån att den visar hur det betydande intresset för
integration och etniskt definierade organisationer präglat tidigare forskning. På
grund av mitt intresse för migranters deltagande även i andra
civilsamhällessammanhang än i den etniskt definierade organisationen begränsas
redogörelsen av denna forskningsinriktning i kunskapsöversikten. Detta betyder
dock inte att det inte finns resultat ur denna tradition som är relevanta för
avhandlingen.


Några, för den här avhandlingen, relevanta resultat från den forskning som
intresserat sig för migrantorganisationer är Emami (2004) som belyser betydelsen
av institutionella ’terrängförhållanden’ för sverigeiraniers
organisationsanpassningsprocess. Inom ramen för detta belyser Emami det
svenska föreningsbidraget och institutionaliseringen av intern demokrati som
integrativa faktorer genom vilka invandraren lär sig kommunicera med det
omgivande samhället och därigenom kommer i kontakt med ett vidare
institutionellt sammanhang. Här finns även studier som betonar de olika
dimensioner som organisationer bildade på etnisk grund kan ha, vilka beskrivits
utifrån såväl en politisk som social skala (Bengtsson & Strömblad, 2009; Åhlund
& Reichel, 2007), som studier som belyser hur denna typ av organisationer kan
fylla funktioner såväl i relation till det nya hemlandet som till det ursprungliga
(Bäck, 1983; Dahlstedt, 2003).

En annan del av forskningen som i huvudsak utgår från ett integrationsperspektiv
följer och/eller utvärderar på myndighetsuppdrag myndigheters eller föreningars
integrationsinsatser. I detta sammanhang kan Forsells (2008) resonemang utifrån
ett integrationsperspektiv om frivilligsektorns olika roller nämnas. Med
utgångspunkt i Vogel m.fl.. (2003) kategorisering av organisationer som politiska
föreningar, intresseföreningar, solidaritetsföreningar, religiösa föreningar och
livsstilsföreningar, kompletterar Forsell med kategorierna konservativa
kulturbevararen och förändringsguiden. Här kan även Forsells (2019)
följeforskning i relation till en modell för kontaktskapande med föreningslivet,
Jönssons och Scaramuzzinos (2018) studie av föreningsaktiviteters betydelse och
mervärde för nyanländas etablering och Jansson-Keshavarzs m.fl. (2020) studie
om civilsamhällesorganisationers arbete med nyanländas etablering och
delaktighet i samhället, nämnas. I den senare utvärderingen belyser Jansson-
Keshavarzs m.fl. bland annat hur förändringarna i den svenska
migrationspolitiken har inneburit att civilsamhället har kommit att fylla ut vad
författarna kallar ett välfärdsglapp. Författarna belyser även att samma politiska
förändringar har försvårat förutsättningarna för civilsamhällesorganisationers
arbete med, och migranters etablering och delaktighet i Sverige, vilket var syftet
med de utvärderade projekten finansierade av Allmänna Arvsfonden.

Medan den forskningsinriktning med avstamp i organisationer grundade utifrån
etnisk tillhörighet som beskrivits i det föregående har kritiserats för avsaknaden


av maktanalys, kan den andra inriktningen som Kings (2011) identifierar, i motsats
till det, beskrivas utgå just från ett maktperspektiv i det att den tar sin
utgångspunkt i strukturella begränsningar för migranters mobilisering, det vill säga
en bristande politisk möjlighetsstruktur (jfr avsnittet _Internationell utblick_ ).
Diskursivt utvecklas argumenten för den här forskningsinriktningen inte minst av
Schierup (1991) som kritiserar den mångkulturella politiken för dess
fragmenterande effekt på den del av civilsamhället som utgörs av
migrantorganisationer (detta utvecklas vidare i avsnittet _Den politiska kontexten_ ).

Empiriskt kan denna forskningsinriktning exemplifieras av studier som
undersöker relationen mellan migranter/migrantgrupper och det sedan länge
etablerade svenska civilsamhället, såsom exempelvis folkrörelser, ur ett
maktperspektiv. Detta är därmed en mer relevant inriktning av tidigare forskning
sett utifrån min avhandling, dels för att jag empiriskt utgår från just sammanhang
som dessa, även om jag i urvalet också söker mig utanför dessa delar av
civilsamhället, dels för att mitt forskningsintresse tog form i ett sådant
sammanhang (se kapitel 3). Denna forskningsinriktning har dock kritiserats för
att genom övervägande fokus på struktur bortse från migranters aktörskap
(Kings, 2011). I det följande är ambitionen att ge en översikt av den forskning
som rör mötet mellan migranter och etablerade civilsamhällesaktörer.

Myrberg (2004) visar i en studie med utgångspunkt i föreningsmedlemskap och
aktivitetsgrad att invandrade generellt deltar i lägre utsträckning än infödda, men
även att det går att se skillnader i deltagandemönster mellan dessa båda grupper.
Deltagarnivån för invandrade är lägre i föreningar med hög medlemstäckning i
respektive målgrupp (såsom exempelvis arbetare inom fackföreningar) såsom
fackföreningar, idrottsföreningar och konsumentföreningar. Ett liknande resultat
visas av Bioje och Ottervik (2013), det vill säga att personer som talar ett annat
språk än svenska i hemmet i lägre grad är medlemmar i idrotts- och
friluftsföreningar och facklig organisation än personer som talar svenska i
hemmet. De föreningskategorier där den minsta skillnaden finns mellan dessa
båda grupper är humanitära hjälpföreningar, miljöorganisationer och politiskt
parti/förbund, där den första kategorin är den vanligaste av de tre, det vill säga 17
procent i båda grupperna. Här bör dock noteras att Bioje och Ottervik (2013)
enbart utgår från medlemskap, medan Myrberg utgår från såväl medlemskap som
aktivitetsgrad.


När det gäller aktivitetsgrad visar Kassman (2020) att personer med utländsk
bakgrund generellt sett arbetar frivilligt i organisatoriska sammanhang i något
lägre utsträckning än befolkningen i allmänhet, men att de i högre grad arbetar
frivilligt i organisationer med fokus på sociala frågor jämfört med befolkningen i
övrigt samt att de i högre utsträckning även genomför informella insatser, det vill
säga insatser för andra människor löskopplat från organisatoriska sammanhang.
Här bör dock noteras att denna undersökning genomfördes i stadsdelar med
relativt hög representation av personer med utländsk bakgrund, utifrån vilket
författaren reflekterar över möjligheten att frivilligt socialt arbete i högre
utsträckning i denna typ av områden kan vara ett sätt att kompensera för bristande
social service från det offentligas sida. Kings (2011) för även ett liknande
resonemang utifrån betydelsen av platsen, men även utifrån att sociala
dimensioner i form av serviceverksamheter kan ske på bekostnad av föreningens
roll som direktdemokratisk kanal i relation till det offentliga.

Detta är ett resonemang som inte minst blir relevant i ljuset av den rapport som
Delegationen mot segregation, Delmos, (2020) tagit fram på uppdrag av
regeringen och som visar att det demokratiska deltagandet bland boende i
områden med socioekonomiska utmaningar är lägre jämfört med snittet i landet,
såväl när det gäller föreningsmedlemskap som ideellt arbete. Men även om vi
lämnar fokus på deltagande i marginaliserade stadsdelar, avspeglas Kassmans
(2020) resultat i en samtida studie med fokus på civilsamhällets eliter inom
civilsamhällesverksamheter med fokus på sociala frågor. Scaramuzzino (2020)
visar i sin studie av ledningsskiktet i organisationer verksamma inom välfärds- och
integrationsområdet att utrikesföddas deltagande inom detta skikt i civilsamhället
inte skiljer sig nämnvärt från inrikes föddas deltagande, sett utifrån andel av
befolkningen. Det som däremot skiljer denna grupp av ledare från befolkningen
i övrigt, oavsett födelseland, är utbildningsnivå då de som grupp har betydligt
högre utbildningsnivå är snittet i befolkningen.

Inom några av civilsamhällets sektorer har deltagande i civilsamhället bland
personer med utländsk bakgrund undersökts vidare. Bengtsson (2004b) visar
exempelvis utifrån empiri hämtad från fackföreningsrörelsen och
Hyresgästföreningen att invandrades organisationsgrad gick att jämföra med
infödda svenskars, men att skillnaderna visade sig när grupperna jämfördes utifrån
andel fackliga förtroendeuppdrag (inom fackföreningsrörelsen) och andel


styrelseuppdrag (inom båda rörelserna). I dessa sammanhang var infödda
svenskar överrepresenterade. Bengtsson (2004b) pekar även på att materialet
analyserat utifrån etnicitet och kön visar att den grupp som i lägst grad hade
förtroendeuppdrag inom fackföreningsrörelsen – det vill säga kvinnor födda
utanför Norden – även är den grupp som i högst utsträckning kunde tänka sig att
ta fackliga uppdrag, om de fick frågan. I det här sammanhanget gör sig Alvessons
och Sköldbergs (2017) betoning av betydelsen av diskussionen om kön i icke-
feministisk forskning, påmind. Detta är inte en avhandling som syftar till att
analysera skillnader i deltagande mellan könen, men eftersom tidigare forskning
har visat att kvinnor och män har olika ställning i civilsamhället (von Essen,
Jegermalm & Svedberg, 2015; Jonsson & Lagerlöf Nilsson, 2007; Svedberg, 2020)
är frågan om kön en ständig kompanjon för den civilsamhällesintresserade
forskaren.

Ett liknande resultat som det som visas när det gäller fackliga förtroendeuppdrag,
visas även i en studie genomförd på uppdrag av Riksidrottsförbundet i vilken
fokus bland annat riktas mot ungdomsledare inom idrotten
(Riksidrottsförbundet, 2010). I studien framgår att det nästan är lika vanligt att
ungdomar med utländsk bakgrund är eller har varit ledare inom en idrottsförening
som ungdomar med svensk bakgrund. De skillnader som synliggörs i studien är
dock att de senare i högre utsträckning har gått ledar-/tränarutbildning. I
jämförelsen mellan killar och tjejer med utländsk bakgrund är det mindre vanligt
att tjejer har gått en sådan utbildning. Ungdomar med utländsk bakgrund, speciellt
tjejer, erbjuds mer sällan ledar-/tränarutbildning, samtidigt som just tjejer med
utländsk bakgrund är den grupp som i högst utsträckning är intresserad av att gå
en sådan utbildning. Det Bengtsson (2004b) visar avseende fackliga
förtroendeuppdrag, det vill säga att den grupp som i lägst utsträckning innehar
sådana funktioner också är den grupp som i högst utsträckning kunde tänka sig
att ta sådana om de tillfrågades, är ett mönster som tycks avspeglas inom
ungdomsidrotten när det gäller ledar-/tränarutbildning. I båda fallen rör det
gruppen tjejer/kvinnor med utländsk bakgrund. Här ekar det uttryck som
används i flera internationella studier med fokus på volontärarbete, det vill säga
migrantgruppen som en outnyttjad resurs för volontärorganisationer (se till
exempel Handy & Greenspan, 2009). Detta kan även sägas speglas av Mulinari
och Neergaard (2004) som utifrån en studie om relationerna mellan


Landsorganisationen i Sverige (LO) och fackligt aktiva invandrare visar att såväl
de aktiva invandrarna som de frågor som rör rasism och diskriminering,
marginaliseras inom LO.

Ytterligare en civilsamhällessektor utifrån vilken relationerna mellan
migranter/migrantgrupper och det sedan länge etablerade svenska civilsamhället
har undersökts är folkbildningsfältet. Eriksson och Osman (2003) resonerar inom
ramen för Statens utredning av folkbildningen 2004 kring studieförbundens roll i
relation till utrikesfödda ur ett integrationsperspektiv, vilket innebär ett
resonemang om integration utifrån individuell social nivå respektive strukturell
nivå. Integration på den förra nivån ses som möjlig inom studiecirkelns hägn
förutsatt att cirkeln (som är den verksamhetsform som studeras) är integrerad, det
vill säga inte består av personer med samma etnisk bakgrund. Den senare nivån
inte ses som folkbildningens uppgift, det vill säga att verka för förändringar på
strukturellt plan. Vid sidan av det integrativa perspektivet beskrivs dock även de
segregerade studiecirklarna som betydelsefulla ur ett individuellt perspektiv, inte
minst i vad författarna benämner ’svenskglesa bostadsområden’. Dessa
sammanhang ses även ha betydelsen utifrån att invandrargrupper här kan ha
möjligheter att arbeta för en förbättrad livssituation, vilket ger ett politiskt
perspektiv på de segregerade studiecirklarna, även om detta är ett synsätt som,
enligt författarna, saknas inom studieförbunden. Med utgångspunkt i
studieförbundens diskurs och praktik tolkar författarna relationerna mellan
svenskfödda inom studieförbunden och invandrade deltagare utifrån ett
asymmetriskt maktförhållande, vilket bland annat kommer till uttryck genom
intervjupersoners upplevelser av att inte tas på allvar och avsaknad av respekt.

En liknande tvetydighet visar Kugelberg (2007) i en studie med utgångspunkt i
utrikesföddas politiska livsberättelser. Berättelserna ger uttryck för två olika
erfarenheter från den svenska partipolitiken, det handlar såväl om att bli
diskriminerad i det politiska arbetet och om problem som uppstår när andra
markerar gränserna för vilka som hör till eller inte, som om att känna delaktighet
i partigemenskap och om politiskt handlingsutrymme. Dahlstedt (2002) pekar i en
studie om utrikesföddas deltagande i partipolitiken på konsekvenser av vad som
beskrivs som etniskt präglade tanke- och handlingsmönster såsom
misstänkliggörande, särbehandling och utestängning.


För att återgå till Osman beskriver han vidare i ett annat sammanhang (2005, s.
226) folkbildningens integrationspraktik utifrån en ambition att normalisera ”den
     Andre”, det vill säga utrikesfödda, och att legitimera ”de Andras” underordnade
     roll i relation till majoritetssamhället, en process som leder till att ”ett bestämt
     ’invandrarsubjekt’ tar form, ett subjekt som inte bara passivt accepterar, utan även
     på olika sätt är aktivt involverad i sin egen underordning”. Även Dahlstedt (2009)
     pekar på hur folkrörelser i bredare mening än folkbildning genom _governmentality_ -
     tekniker formar ’immigranter’. Majoritetssamhällets bild av invandrare som på
     förhand bestämd avspeglas även i Mulinaris och Neergaards ”Du kan plocka
     svampar hela ditt jävla liv... de kommer ändå att hävda att du inte tycker om
     skogen” (2005). Förutfattade meningar inom den fackliga sfär som Mulinari och
     Neergaard belyser tycks dock inte resultera i ett internaliserat ’invandrarsubjekt’,
     utan snarare leda till en inomfacklig kamp, åtminstone sett utifrån ”de Andras”
     perspektiv.

Men relationerna mellan de sedan länge etablerade civilsamhällesorganisationer
och organisationer som samlar personer med utländsk bakgrund har även belysts
utifrån betydelsen av brobyggare, det vill säga personer inom de förra
organisationerna som bland annat verkar för att stödja organisering i förorten
(Kings, 2018).

För att kort sammanfatta denna del av kunskapsöversikten kan konstateras att
migranters kontakter med det sedan länge etablerade svenska civilsamhället och
den svenska partipolitiken kan ha betydelse för att stärka livsvillkor och skapa
handlingsutrymme, men att dessa kontakter även kan innebära att migranten
möter exkluderande sociala praktiker. Denna forskning tecknar en komplex bild
av migranters förutsättningar för deltagande i civilsamhället och är därför viktig
som bakgrund till avhandlingen. Denna komplexitet får särskild skärpa inom de
båda fält avsedda att förbättra medlemmarnas/deltagarnas förutsättningar i
samhället, det vill säga folkbildningen och fackföreningsrörelsen. I en
internationell biståndskontext har ett liknande förhållande även tecknats av
Bajramović (2018), som beskriver den svenska organisationen Kvinna till Kvinnas
förhållningssätt i relation till kvinnoorganisationer i Bosnien och Hercegovina
som präglat av såväl transnationellt systerskap, som svensk överlägsenhet.


Utgångspunkt för de studier som berörts i det föregående och som rör svenska
förhållanden är strukturella begränsningar för migranters mobilisering, det vill
säga en bristande politisk möjlighetsstruktur (se även Ålund m.fl.., 2013, för ett
senare exempel). Möjlighetsstukturer som utgångspunkt för studiet av migranters
deltagande i samhället har även applicerats utifrån immigrantorganisationers
aktörskap inom ramen för given institutionell kontext (Scaramuzzino, 2012). I
stället för att låta möjlighetsstrukturer bestämma immigranters mobilisering,
studerar Scaramuzzino här hur immigrantorganisationer använder sig av
möjlighetsstrukturer på tre olika nivåer: lokalt, nationellt och på en europeisk nivå
(jfr kritiken mot första generationens studier av politiska möjlighetsstrukturer i
avsnittet _Internationell utblick_ ). Ett annat exempel på studie av
immigrantorganisationers aktörskap ges i Kings (2011) där människors kollektiva
handlande i den urbana periferin ses som ett svar på ojämlikhetsprocesser som
präglar samhället.

Som redan nämnts är forskningsfältet med fokus på mobilisering i marginaliserade
stadsdelar ett växande fält. Inom detta fält har aktörskap bland annat tydliggjorts
genom användandet av _invited spaces for citizenship dialogue_ respektive _invented spaces
for public participation_ av León Rosales och Ålund (2017), vilket inspirerat mig att
använda ”rum för medborgerligt deltagande” som analytiskt redskap i den här
avhandlingen (se kapitel 2). Utöver det är forskningsfältet med fokus på
mobilisering i marginaliserade stadsdelar ett fält som inte betonas vidare i denna
kunskapsöversikt eftersom de konfliktytor som ofta står i förgrunden i denna
forskning inte kan sägas prägla det deltagande som är utgångspunkt i denna
avhandling.

_Sammanfattningsvis_ visar denna kunskapsöversikt att internationell forskning om
migranters deltagande i civilsamhället är uppdelad utifrån politiska respektive
sociala dimensioner av deltagande i mottagandelandet samt migranters aktiviteter
i det ursprungliga hemlandet. Kritik mot den del av forskningen med fokus på
politiska dimensioner av migranters deltagande utgår från att migranters
engagemang utanför det mottagande landet inte tas i beaktande och att migranter
framställs som passiva aktörer vars handlande bestäms av strukturella
förutsättningar. Den forskningstradition som utgår från deltagande i
volontärorganisationer har framför allt belyst civilsamhällets betydelser för
migranter utifrån ett integrationsperspektiv, även om också andra betydelser


därigenom belysts. Sådana betydelser rör individens kompetenser och sociala
sammanhang i mottagandelandet, dock inte betydelser kopplade till sammanhang
utanför mottagandelandet. Detta är ett deltagande som däremot belyses inom en
forskningsinriktning med fokus på migranters transnationella aktiviteter i det
ursprungliga hemlandet, där volontärarbete är en del. Skäl bakom migranters
transnationella aktiviteter har beskrivits i termer av identitet, tillhörighet, plikt,
men även som ett uttryck för eller mått på framgång.

När det gäller den svenska kunskapskontexten kan konstateras att deltagande
bland utrikesfödda/personer med utländsk bakgrund generellt sett är lägre än
bland inrikes födda, både i form av medlemskap och i faktisk aktivitet. Dessa
skillnader kan dock variera beroende på civilsamhällessektor och plats, såsom i
fallet med marginaliserade stadsdelar i storstadsområden.

Utrikesföddas civilsamhällesdeltagande studerades länge framför allt utifrån två
forskningsinriktningarna, en som kritiserats för att bortse från ett maktperspektiv
och för ett alltför ensidigt fokus på etnicitet, och den andra för att ha bortsett från
migranters aktörskap. Den forskning som studerat mötet mellan
migranter/migrantorganisationer och etablerade civilsamhällesorganisationer och
den svenska partipolitiken visar en komplex bild i det att migrantens deltagande
beskrivs som en väg till stärkta livsvillkor och handlingsutrymme samtidigt som
kontakterna med majoritetsbefolkningen kan innebära att möta exkluderande
sociala praktiker. Senare tids forskning har riktat mer fokus på hur migranter
mejslar fram relevanta rum inom befintligt institutionellt ramverk och
civilsamhällets betydelser i områden där en majoritet är utrikesfödda eller har
utländsk bakgrund. Utifrån den genomgång som utgör utgångspunkt för den här
forskningsöversikten har dock inte studier som tydligt analyserar civilsamhällets
betydelser för deltagande och tillhörighet efter påtvingad migration i ett längre
tidsperspektiv efter påtvingad migration, kunnat identifierats.

#### Deltagande som process

Den forskningsinriktning inom den internationella medborgarskapslitteraturen
som rör deltagande- och tillhörighetsprocesser i relation till mottagandelandet har
varit tongivande för den här avhandlingens inriktning. Dessa studier, som
internationellt går under benämningen _citizenship-making,_ har det gemensamt att de
teoretisk tar sin utgångspunkt i fenomenet _emplacement_.


Begreppet _emplacement_ myntades inom antropologin utifrån en ambition att
begreppsliggöra motsatsen till engelskans _displacement_ (Malkki, 1995), det vill säga
det begrepp som beskriver förflyttning av människor som därmed kan komma att
definieras som flyktingar. _Emplacement_ som begrepp har sedan dess använts för att
undersöka processer som leder till att människor ”landar” och finner sig till rätta
i nya livssammanhang. Begreppet har använts utifrån ett integrationsperspektiv
efter påtvingad migration (se till exempel Brettell & Reed-Danahay, 2012, Korac,
2009; Korac-Sanderson, 2016), och utifrån andra perspektiv än de direkt kopplade
till flykt på grund av krig, såsom exempelvis utifrån grupper av människor som
korsar nationsgränser i sökandet efter en bättre framtid (se till exempel Brettell &
Reed-Danahay, 2012; Caglar & Glick Schiller, 2018). Men även socioekonomiska
eliters motiv och strategier i nya livssammanhang i för dem nya delar av världen
har studerats utifrån ett _emplacement_ -perspektiv (se till exempel Farrer, 2010; Ryan
& Mulholland, 2014). Vidare har begreppet använts för att undersöka hur
människor förhåller sig till olika former av transnationalitet, vilket inte
nödvändigtvis behöver innebära att personerna i fråga själva har migrerat och att
de därav är i behov av att ”landa” i nya livssammanhang, vilket är fallet efter
påtvingad migration. Gardner och Mand (2012) undersöker exempelvis hur barn
till migranter förhandlar komplexa transnationella identiteter och roller i de
sammanhang där de vuxit upp. Utifrån de varierande sammanhang som begreppet
_emplacement_ används inom kan konstateras att det är ett begrepp som kan ges olika
innehåll och belysa olika perspektiv relaterat till människors olika livssammanhang
i en tid präglad av migration och transnationella processer av olika slag.

Avhandlingens syfte och forskningsfråga gör att de perspektiv på _emplacement-_
processer som utgår från personer som ser sig tvingade att korsa nationsgränser
på grund av krig, förtryck eller ekonomiskt svåra livsförhållanden, är mer
relevanta än andra. Jag utgår från att en påtvingad situation kan påverka
förutsättningarna för att ”landa” och finna sig till rätta i nya livssammanhang. Men
det betyder inte att perspektiv som anläggs i studier av socioekonomiskt
välbeställda gruppers _emplacement_ -processer inte är relevanta som fond för
avhandlingen.^10 I den här avhandlingen utgår urvalet dock inte från

(^10) För studier av högutbildade personers strategier i ett nytt land, se till exempel Likić-Brborić &
Bennich-Björkman, 2018; Ryan & Mulholland, 2014. En relevant referens i sammanhanget är även
Povrzanović Frykman och Öhlander (Red.) _Högutbildade migranter i Sverige_ , 2018.


socioekonomiska faktorer, utan från deltagande i civilsamhället efter påtvingad
migration. För att rama in ett för studien relevant perspektiv på _emplacement_
kommer några av de studier som kopplar just till _emplacement_ -processer efter
påtvingad migration presenteras något mer ingående i det följande.

En av de forskare som utgår från ett integrationsperspektiv i studiet av migranters
_emplacement_ -processer är Korac/Korac-Sanderson (2009; 2016)^11 i det att bosniska
flyktingars _emplacement_ -processer i två europeiska städer undersöks. Dessa
processer ramas in som: “processes that shape how newcomers become actively
engaged citizens and how they develop a sense of belonging to the new society
and become ‘of place’” (Korac, 2016, s. 30). I detta perspektiv på _emplacement_ -
processer står aktörskap, kontext och sociala nätverk som centrala element, vilket
synliggör hur begreppet kan ge utrymme för samspelet mellan individers
aktörskap och omgivning. Flyktingar antar olika _emplacement_ -strategier för att återta
kontrollen i livet och bygga upp ett nytt liv efter flykten. I de processer som följer
i spåren av sådana strategier, menar Korac/Korac-Sanderson, förhandlas
kontinuitet och förändring, och genom dessa processer utvecklas även en
flerdimensionell känsla av tillhörighet. Här belyses därmed betydelsen av olika
typer av sociala nätverk som individen ingår i i mottagandelandet. Korac pekar på
att sociala praktiker kopplade till överbryggande och sammanbindande nätverk
inte bör ses som varandra uteslutande, utan som praktiker med olika syfte och
mening i relation till kontinuitet och förändring i det nya livssammanhanget.^12
Genom detta belyses samspelet mellan överbryggande och sammanbindande
sociala nätverk, där de förra består av migranter och majoritetsbefolkningar
medan de senare utgörs av landsmän, men även att dessa båda formerna av sociala
nätverk kan ses som olika typer av strategier med betydelse för att ”landa” och

(^11) De båda källorna bygger på samma studie genomförd av samma forskare i Rom och Amsterdam.
(^12) Detta resultat ligger även i linje med Putnams (2000, s. 22-23) perspektiv på de två formerna av
socialt kapital; “(m)any groups simultaneously bond along some social dimensions and bridge across
others”. ”Ethnic fraternal organizations” är annars ett exempel som Putnam lyfter på grupper där
sammanbindande socialt kapital utvecklas. Det sammanbindande sociala kapitalet, som skapar
”strong in-group loyalty” och ”reinforcing exclusive identities and homogenous groups”, beskrivs
från och till som en utmaning för ett pluralistiskt samhälle. De (många gånger) positiva sociala
effekter som Putnam beskriver av såväl sammanbindande som överbryggande socialt kapital,
poängteras dock även av Borevi (2004) i relation till etniska grupper, i det att hon belyser värdet av
etniska gruppers möjlighet till _bonding_ och organisering som medborgare med syfte att göra sin röst
hörd i demokratiska processer. Enligt Putman bör de här två formerna av socialt kapital inte ses som
antingen eller, utan snarare som två dimensioner som kan förstås i termer av mer eller mindre.


finna sig tillrätta i nya livssammanhang (se även Likić-Brborić & Bennich-
Björkman, 2016).

Medan Korac/Korac-Sanderson (2009; 2016) belyser betydelsen av såväl sociala
praktiker kopplade till överbryggande och sammanbindande nätverk i det nya
landet har överbryggande sociala nätverk i andra sammanhang ofta beskrivits som
en nyckel till inkludering för migranter. En utgångspunkt tagen i ett
överbryggande socialt kapital kan dock diskuteras utifrån (åtminstone) två
perspektiv. Ett av dessa utgår från kritiken mot att sociala relationer genom att
beskrivas i termer av socialt kapital ofta definieras utifrån en ekonomisk
värdeskala (Somers, 2008). Ett perspektiv på civilsamhället som utgår från socialt
kapital, som det förstås utifrån ett utilitaristiskt eller _rational-choice_ -perspektiv,
riskerar att reducera människors engagemang till att handla om att sänka
transaktionskostnader till förmån för ett marknadsekonomiskt system.
Civilsamhället, och de former av sociala relationer som där äger rum, ses utifrån
ett sådant perspektiv därmed syfta till att tillföra samhället en nytta som inte
marknaden kan, eller av olika skäl inte gör, vilket riskerar att ta fokus från
civilsamhällets, och de där förekommande sociala relationernas, egenvärde
(Somers, 2008).^13

En annan invändning, mer direkt riktad mot användningen av överbryggande
socialt kapital i migrationssammanhang, är att studier med detta fokus ofta utgår
från att det just är överbryggande sociala nätverk som involverar
majoritetsbefolkningen som skapar förutsättningar för integration (Wessendorf &
Phillimore, 2019). Wessendorf och Phillimore (2019) belyser, i motsats till detta,
migranters sociala relationer i ett bredare perspektiv genom att röra sig bortom
antagandet att det just är utifrån etnicitet eller ursprungsland som människors
sociala nätverk tar form, eller inte tar form. Utifrån en sådan ansats belyser
författarna, även här utifrån ett _emplacement-_ perspektiv, i stället betydelsen av
sociala nätverk som formas med såväl minoriteter av olika slag och andra
migranter som varit i landet olika lång tid, däribland personer med samma etniska
bakgrund, som personer ur majoritetsbefolkningen. Wessendorf och Phillimore
menar att dikotomin mellan sammanbindande och överbryggande socialt kapital

(^13) Noteras bör här att Somers (2008) betonar att dessa, som hon ser det, dominerande perspektiv på
socialt kapital skiljer sig från Bourdieus förståelse av socialt kapital.


kan ha spelat ut sin roll i samhällen präglade av demografisk komplexitet, om
överbryggande kapital definieras utifrån sociala relationer med (den vita)
majoritetsbefolkningen.^14 I stället kan frågan ställas om vilken ”enhet” (” _unit_ ”),
migranter bör integreras i – en etnisk grupp, det lokala sammanhanget ( _local
community)_ , socialgrupp, eller i samhället mer generellt (Wessendorf & Phillimore,
2019, se även Castles m.fl., 2002).

En liknande diskussion, det vill säga om vilka ”enheter” eller sammanhang
migranter relaterar till i det nya landet, förs av Brettell and Reed-Danahay (2012)
i en studie av hur migranters deltagande i den offentliga sfären och
medborgarskap tar form genom engagemang i civilsamhället. Även här tas
avstamp i aktörskap och sociala praktiker inramade i ett _emplacement_ -perspektiv,
men medan Koracs (2009) forskning kring dessa processer utgår från aktörskap,
kontext och sociala nätverk, står grupper som utgångspunkt för görande och
lärande i det nya landet i fokus för Brettell och Reed-Danahay, det vill säga
_communities of practice_ såsom exempelvis etniska organisationer. När det gäller vilka
sammanhang migranter relaterar till i det nya landet reser Brettell och Reed-
Danahay frågan om innebörden av politisk integration för migranter i det att de
ifrågasätter hur migranters deltagande tenderar att sättas i relation till det
offentliga livets centrum i det nya landet och vad som ofta ses som _mainstream_.

```
Becoming civically engaged is not about ‘assimilation’ in order to move
from the margins to a mainstream, but rather is a movement from
peripheries to centers in various communities of practice that make up the
civic sphere.
```
```
Brettell & Reed-Danahay (2012, s. 11)
```
För att sådana här rörelser ska kunna komma till stånd pekar författarna på
betydelsen av vad de kallar informellt medborgerligt engagemang _(informal civic
engagement)_ , såsom exempelvis engagemang i etniska organisationer, genom vilket
medborgerliga färdigheter ( _civic skills_ ) med betydelse för formellt medborgerligt
engagemang kan förvärvas, såsom engagemang på den politiska arenan. Här

(^14) Wessendorfs och Phillimores (2019) studie är genomförd i Storbritannien.


belyses därmed migranters deltagande som en process där utvecklandet av
medborgerliga färdigheter utgör förutsättning för politiskt deltagande.

Deltagande som process efter påtvingad migration är ett perspektiv som i
begränsad utsträckning har belysts inom den svenska migrations- och
medborgarskapsforskningen. Likić-Brborić och Bennich-Björkman (2016) har
dock riktat fokus mot _emplacement_ -processer i en undersökning av institutionella
och individuella faktorer med betydelse för immigranters socioekonomiska
respektive politiska integration. Forskarna belyser i det här sammanhanget ett
antal _emplacement_ -strategier utifrån vilka samspelet mellan aktör och struktur
synliggörs. Dessa kan kortfattat sammanfattas utifrån ett tidigt beslut att lära sig
svenska, strävan efter professionellt erkännande, hävdande av rättigheter
gentemot svenska myndigheter, användande av sociala nätverk (däribland
föreningar som till övervägande del samlar personer ur majoritetsbefolkningen)
samt användande av befintligt stöd för att närma sig arbetsmarknaden, exempelvis
genom det svenska utbildningssystemet, men även på andra sätt.

_Sammanfattningsvis_ visar denna del av kunskapsöversikten att sociala nätverk har
betydelse för _emplacement_ -processer efter påtvingad migration, det vill säga
processer som påverkar hur migranter blir aktiva medborgare i mottagandelandet.
Vidare framgår att kontakter och nätverk med betydelse för dessa processer
inbegriper såväl landsmän och andra migranter, som majoritetsbefolkningen.
Betydelsen av etniska organisationer för migranters deltagande på den politiska
arenan har även belysts i detta sammanhang. Studier som rör deltagandeprocesser
i ett längre tidsperspektiv och i bredare bemärkelse, det vill säga även utanför det
mottagande landet, har dock inte kunnat identifierats genom den
litteraturgenomgång som utgör grund för denna kunskapsöversikt.

#### Den institutionella kontexten

I det här avsnittet är ambitionen att ringa in det institutionella ramverket, det vill
säga det svenska civilsamhället, och den svenska politiska kontexten. Även detta
avsnitt ger en inblick i tidigare forskning inom områden relevanta för
avhandlingen.


**Det svenska civilsamhället**

De sammanhang som de intervjuade personerna är engagerade i ramas in av det
landskap som civilsamhället kan sägas utgöra. Ambitionen i det här avsnittet är
att ge en bakgrund till det institutionella ramverket i form av det svenska
civilsamhället.

Bakgrunden till vad som ofta tecknas som ett starkt civilsamhälle med en
mångfald av organisationer och goda relationer till staten har beskrivits springa ur
den feodala ordningens sönderfall i 1800-talets Sverige, vilket lämnade människor
utan social och ekonomisk trygghet. I denna situation blev självorganisering en
väg till såväl politisk röst som social service, och ledde till att en mångfald av
associationer bildades under perioden mellan 1800 och 1870. Under denna tid
lades grunden för en modern offentlighet med fria och ofta oppositionella medier
och ett fritt föreningsliv (Trägårdh, 2013). Vid mitten av samma sekel började
även de folkrörelser som under 1900-talet kom att bli dominerande bland
medborgarsammanslutningarna ta form. Det här blev sammanhang där
medborgare kunde delta i beslutsfattande i en tid då de grupper som ofta
organiserade sig där inte hade möjlighet att delta i beslutsfattande på samhällsnivå
genom valdeltagande. Bland dessa folkrörelser fanns även flera sociala rörelser
med ambition att förändra samhället som kom att spela en roll för demokratins
införande i Sverige i början av 1920-talet (se till exempel Micheletti, 1995). Men
genom att de sociala rörelserna efter demokratins införande prioriterade
samarbete med den nya demokratiska staten kom dock de oppositionella drag
som tidigare karaktäriserat flera av dessa rörelser att tonas ner (Trägårdh, 2013;
Wijkström, 2015). I stället för att som statskritiska organisationer påverka
politiken utifrån, lades fokus på att påverka inifrån genom de korporativa
arrangemang som kom att prägla stora delar av 1900-talets svenska politik (se till
exempel Micheletti, 1995; Rothstein, 1992). På så vis blev folkrörelser med fokus
på jämlikhet och universella sociala rättigheter en maktfaktor i Sverige under delar
av 1900-talet.

Den dominerande roll bland medborgarsammanslutningarna som folkrörelserna
fick genom 1900-talets korporativa arrangemang innebar även i praktiken en
undanträngning av det mer konservativa eller liberala associationsväsendet med
rötter i 1800-talet, en process som beskrivits som en ideologisk kamp inom


civilsamhället (Trägårdh, 2013).^15 I denna kamp stod universella sociala rättigheter
mot välgörenhet. Segrande ur denna kamp gick folkrörelserna, vars mål var att
välgörenhet inte skulle behövas, vilket blir synligt inte minst genom det
samförstånd mellan det offentliga och idéburna aktörer som kom att prägla
välfärdssamhället under stora delar av 1900-talet. Detta samförstånd har
beskrivits i termer av en institutionaliserad arbetsdelning där offentliga aktörer
ansvarade för välfärdsproduktion och där ideella organisationer, vid sidan av
aktiviteter för medlemmarna, hade en funktion som syftade mer till
opinionsbildning (Reuter, 2012) och röstbärande (Wijkström & Lundström, 2002;
2012). Men undanträngningen av det mer konservativa eller liberala
associationsväsendet innebar dock inte att det inte bedrivits verksamheter med
fokus på sociala insatser och välfärdstjänster inom civilsamhället, utan en sådan
inriktning fanns fortsatt inom såväl organisationer som hade en röstbärande roll,
som i andra organisationer (Jeppsson Grassman & Svedberg, 1995; Trägårdh,
2010; Svedberg & Olsson, 2010).

Med den nya korporativa ordningen kom även diskussioner kring
organisationernas möjligheter att behålla sin självständighet. Redan 1951 pekade
statsvetaren Gunnar Heckscher på riskerna med den nära samverkan mellan stat
och organisationsväsende:

```
Det fria organisationsväsendet kan samarbeta med staten och
statsmakterna utan att detta i och för sig behöver medföra några mera
allvarliga olägenheter för någon av parterna. Men det måste gå in i
samarbetet såsom en självständig maktfaktor, buret av egna ideal och
medlemmarnas egna strävanden.
```
```
Heckscher (1951/2010, s. 265)
```
Utifrån dagens perspektiv menar civilsamhällesforskare dock att civilsamhällets
organisationer har undgått statens kolonisering (Trägårdh m.fl., 2013, s. 17;

(^15) Här benämns den sfär i samhället bestående av medborgarsammanslutningar utifrån ett begrepp –
civilsamhället – som introducerades långt senare. Detta eftersom det saknas lämpligt begrepp för att
beskriva den mångfald som nämnda kamp gör oss påminda om, det vill säga en mångfald som bland
annat inkluderade folkrörelser. För en beskrivning av civilsamhälles-begreppets introduktion i den
svenska kontexten, den politiska dragkamp som följde med denna introducering samt av hur
begreppet blivit alltmer politiskt neutralt med åren, se exempelvis Amnå (2005); Trägårdh (2007;
2008).


Wijkström, 2015), även om frågan om civilsamhällesorganisationers oberoende
och eventuella beroende eller underordning i relation till statsmakten fortsatt
diskuterats genom åren, bland annat utifrån statens strukturerande makt,
(Trägårdh m.fl., 2013).

Folkrörelserna vann inte bara den ideologiska kamp som stod mellan universella
sociala rättigheter och välgörenhet, utan kom även att utgöra norm för hur
verksamhet inom civilsamhället organiserades och bedrevs (se till exempel
Lundström & Svedberg, 2003; Wijkström, 2015). Genom de strukturer och
processer i tre nivåer, det vill säga lokal, regional och nationell nivå, som den
klassiska folkrörelsen möjliggjorde skulle medlemmarnas/medborgarnas
intressen och behov fångas upp och föras in på _input_ -sidan av politikens
beslutsprocesser, en organisering som beskrivits som en organisering för
inflytande (Wijkström, 2015).

Utifrån medborgarens perspektiv var alltså medlemskap i en folkrörelse ett sätt
att påverka den politik som formade samhället (Henriksen m.fl., 2019c). För de
breda lager av medborgare som var aktiva inom dessa rörelser innebar
medlemskapet därmed en potentiell maktresurs genom möjligheter att föra fram
behov och intressen till den politiska arenan. Men långt ifrån alla medborgares
behov och intressen företräddes genom 1900-talets folkrörelser. En av de
utmaningar som förknippas med den samhällsmodell som var dominerande under
1900-talet var just att den inte alltid klarade av att se till de medborgares behov
som inte representeras av de stora organisationerna (Trägårdh & Svedberg, 2012)_._
De korporativa arrangemang som etablerades efter demokratins införande på
1920-talet innebar därmed även att grupper av medborgare inte var inkluderade i
samtalet om samhällets utveckling.

Genom den korporativa ordningen var folkrörelserna och dess medlemmar på
olika sätt delaktiga i utformningen av den svenska välfärdsmodellen. Men detta
deltagande kom i första hand inte till uttryck genom välfärdsproduktion (Reuter
2012; Wijkström & Lundström, 2002; 2012), utan ett utmärkande drag för den
svenska politiska kulturen blev i stället en hög grad av inkludering på _input_ -sidan
av politiken, vilket bland annat varit tydligt i just utformningen av socialpolitiken
(Trägårdh, 2010). I linje med folkrörelsernas ambition att sätta universella sociala
rättigheter framför ett system som bygger på välgörenhet, kom en hög grad av


inkludering genom generella välfärdsreformer att prägla den välfärdsmodell som
utvecklades i Sverige efter andra världskriget. Den svenska välfärdsstaten kom
därmed att ha vidare ambitioner än att vara en _workingmen’s insurance_ , vilket ofta
var utgångspunkten i andra välfärdsmodeller (Pateman _,_ 2014).^16 I Sverige
präglades i stället diskursen och utformningen av välfärden av ”folket”, vilket
bland annat kommer till uttryck i retoriken kring ”Folkhemmet”, inom vilken
ambitionen var att frigöra socialpolitiken från det stigma som följde socialhjälp
(Rothstein, 2010). Den socialdemokratiska välfärdsregim som implementerades i
Sverige innebar därmed en strävan mot minskad samhällelig stratifiering.
Reformer på det sociala området skulle leda till klassmobilisering och genom
välfärdsstatens insatser skulle folkets politiska kapacitet öka, vilket skulle leda till
förverkligande av ideal såsom jämlikhet, rättvisa, frihet och solidaritet.
Medborgaren skulle även genom den dekommodifiering som sociala rättigheter
skulle möjliggöra ges skydd gentemot marknaden (Esping-Andersen, 1990).

De sociala rättigheterna var dock varken i Marshalls (1950, se kapitel 1, _Perspektiv
på medborgarskap_ ) tankevärld eller i dåtidens Sverige ovillkorade. Förväntningarna
på den aktive medborgaren visar sig bland annat i Marshalls resonemang kring
utbildning och medborgarskap, det fanns en skyldighet att ” _improve and civilize
oneself_ ”, inte utifrån ett individuellt perspektiv utan utifrån ett samhällsperspektiv
(Marshall, 1950, s. 26). I Sverige var det den skötsamme arbetaren som stod
modell för medborgaren (Trägårdh & Svedberg, 2012, med referens till
Ambjörnsson, 1988). Medborgare som hade svårt att uppfylla statens
förväntningar gavs hjälp på traven genom en aktiv socialpolitik och den sociala
ingenjörskonsten (se exempelvis Hirdman, 2000).^17 Även om inte med lika stor
tydlighet som när det gäller exempelvis de tvångssteriliseringar som ägde rum i
Sverige under delar av 1900-talet, går det också inom den del av politiken som rör
civilsamhället att spåra statens ambitioner att forma befolkningen. Eller, beroende
på vilket perspektiv som väljs, erbjuda befolkningen möjligheter till utveckling.

I det här sammanhanget kan statens stöd till folkbildningen exemplifiera hur
välfärdsstatens ambitioner inom utbildningsområdet genom decennier

(^16) För kategorisering av välfärdsregimer, se Esping-Andersen (1990).
(^17) Det har diskuterats hur långt denna ingenjörskonst i själva verket implementerades. Rothstein
(2010) menar exempelvis att Yvonne Hirdman (2000) inte tydligt skiljer på vad som sades och skrevs
och vad som verkligen genomfördes inom socialpolitikområdet.


implementeras inte bara genom offentlig verksamhet, utan även med
civilsamhällesorganisationer som aktörer. Detta kan därmed exemplifiera hur den
sociala dimension som Marshall (1950) pekar på, som en av tre centrala
dimensioner av medborgarskapet,^18 till del uppfyllts i den svenska
välfärdsmodellen genom insatser av civilsamhällets aktörer långt före det att ett
_governance_ -perspektiv kom att prägla politiken, vilket vi ska återkomma till senare i
det här avsnittet. Ett annat exempel på statens ambitioner att genom
civilsamhällets aktörer forma befolkningen, här exemplifierat med ”bångstyriga
ungdomar”, är stödet till ungdomsidrotten (Trägårdh m.fl., 2013). Paralleller har
även dragits mellan de politiska ambitionerna bakom stödet till civilsamhället och
2000-talets integrationspolitik:

```
Samma logik kan man se inom ett annat ångestladdat politikområde,
nämligen den moderna integrationspolitiken, där invandrare och
minoriteter utgör ett slags funktionell ekvivalens till ungdomar, speciellt
de unga männen från arbetarklassen, spännande och farliga på samma
gång, ständigt i behov av kontroll och domptering.
```
```
Trägårdh m.fl. (2013, s. 15-16)
```
Med den nordiska kontexten som fond menar författarna vidare att det inte råder
några större skillnader mellan olika politiska partiers benägenhet att använda
staten för att utbilda och skydda, men även övervaka och kontrollera
befolkningen. Sett utifrån ett välfärdsperspektiv blir alltså civilsamhällets
organisationer, såväl under 1900-talet som därefter, en del av statens apparat som
syftar till att se till medborgarnas - i bred bemärkelse - välfärd, via insatser som
understöds ekonomiskt genom offentliga bidrag av olika slag.

Den utveckling som hitintills beskrivits i detta kapitel har resulterat i en tradition
av deltagande i civilsamhället som beskrivits som en skandinavisk modell för
medborgerligt engagemang (Henriksen m.fl., 2019a). Det är en modell med högt
civilsamhällesdeltagande som genom stigberoendets mekanismer både levt vidare
och utvecklats genom åren (Henriksen m.fl., 2019b). Det höga deltagandet kan
förklaras dels genom institutionella faktorer som reglerar och möjliggör

(^18) De tre dimensionerna av medborgarskapet som Marshalls modell utgår ifrån är civila, politiska och
sociala rättigheter, vilket utvecklas vidare i avhandlingens andra kapitel.


deltagande, dels genom mekanismer kopplade till tillgång och efterfrågan.
Efterfrågan syftar i det här sammanhanget på de behov som civilsamhällets
organisationer har av ideellt arbetande personer, medan tillgång beskrivs som en
kulturellt överförd förmåga i befolkningen till självorganisering (Henriksen m.fl.,
2019c).

I en internationell jämförelse ställs ofta den skandinaviska civilsamhällesmodellen
i kontrast till den anglosaxiska civilsamhällesmodellen vilken i internationell
forskning och vetenskaplig debatt ofta beskrivs utifrån en uppdelning mellan å
ena sidan frivilligt arbete ( _volunteering_ ) och å andra sidan påverkan ( _social activism)_
(se till exempel Evers & von Essen, 2019; Henriksen & Svedberg, 2010b; Musick
& Wilson, 2008). Det frivilliga arbetet beskrivs i den anglosaxiska
civilsamhällesmodellen ha en utåtvänd dimension (Henriksen m.fl., 2019b), vilket
Musicks & Wilsons (2008, s. 3) definition av frivilligt arbete synliggör; ” (...) a
form of altruistic behaviour. Its goal is to provide help to others, a group, an
organization or the community at large, without expectation of material reward.”.
Insatser för behövande grupper i samhället lyfts ofta fram i den internationella
litteraturen med fokus på frivilligt arbete, även om denna form av engagemang
också kan exemplifieras med demokratifrämjande aktiviteter och fritidsaktiviteter
(Musick & Wilson 2008).

I jämförelse med den anglosaxiska kontexten har i Skandinavien däremot en
annan typ av civilsamhälle tagit form, inte minst genom den folkrörelsetradition
som präglar civilsamhället (Henriksen m.fl., 2019a). Även om den skandinaviska
civilsamhälleskontexten idag beskrivs vara stadd i förändring (se till exempel
Lundström & Wijkström, 2012; Qvist m.fl., 2019; Robertsson, 2021; Selle m.fl.,
2019), kan den, snarare än utifrån ett utåtriktat hjälpande som i det anglosaxiska
fallet, beskrivas framför allt utifrån två andra former av frivilligt arbete. En av
dessa är aktiviteter inom sport, kultur och hobby, det vill säga aktiviteter med en
tydlig inåtvänd dimension, där fokus snarare riktas mot det egna intresset och
utövande (Henriksen m.fl., 2019b). Den andra vanligt förekommande formen av
frivilligt arbete speglar den tradition av nära koppling mellan politik och
civilsamhälle som tidigare nämnts. I det här sammanhanget har två betydelsefulla
faktorer lyfts fram (Henriksen m.fl., 2019b). Dels en stark folkrörelsetradition
som genom en korporativ modell gav möjlighet till representation för breda lager
av befolkningen, dels utvecklandet av intresseorganisationer som i relation till


välfärdsstaten bevakade gruppintressen samtidigt som de även tillhandahöll
service för de egna medlemmarna, såsom exempelvis patientorganisationer och
fackföreningar. Detta sammantaget har format en civilsamhälleskontext där
skiljelinjen mellan frivilligt arbete och politiskt påverkansarbete inte är lika skarp
som i det anglosaxiska fallet (Henriksen m.fl., 2019b; Henriksen & Svedberg
2010).

Men forskning pekar alltså på att det här är en civilsamhälleskontext i förändring,
inte minst som en följd av att den korporativa ordningen avtog i betydelse under
slutet av 1900-talet och att nya styrformer implementerats på samhällsnivå. Inom
statsvetenskapen talas det om en utveckling från _government_ till _governance_ (se till
exempel Sørensen & Torfing 2007, för svenska förhållanden se till exempel Pierre
& Sundström 2009),^19 det vill säga en utveckling mot att fler aktörer än staten
anses behöva delta för att lösa de utmaningar som samhället står inför. Denna
internationella trend kommer i Sverige bland annat till uttryck genom en
förskjutning i samspelet mellan stat och civilsamhälle. Det samspel mellan
statsmakten och civilsamhällets organisationer som präglat den svenska politiska
kulturen, det vill säga ett samspel framför allt på _input_ -sidan, är därmed i ett
_governance_ -perspektiv tänkt att även komma till uttryck på _output_ -sidan av politiken,
det vill säga i implementeringen av densamma. I linje med detta har förväntningar
på civilsamhället från statens sida, inte minst inom välfärds- och
integrationsområdet blivit tydliga (Prop. 2009/10:55, se kommande avsnitt _Den
politiska kontexten_ ). Sådana förväntningar manifesteras ytterligare bland annat i
initiativ som _Överenskommelsen mellan regeringen, idéburna organisationer inom det sociala
området och Sveriges Kommuner och Landsting_ (2008), en överenskommelse influerad
av en internationell trend som tydliggjorts genom _Big Society_ -politiken i
Storbritannien (Evers, 2013; Reuter, Wijkström & von Essen, 2012).^20 En
liknande utveckling kan även ses inom integrationsområdet, inom vilket även det
en överenskommelse tecknades mellan å ena sidan idéburna organisationer inom
integrationsområdet och å andra sidan det offentliga genom regering och Sveriges

(^19) Andra förändringar som civilsamhällesforskare pekar på är exempelvis professionalisering (se
exempelvis Papakostas 2011, 2012) och marknadisering av civilsamhället (se exempelvis Fyrberg
Yngfalk & Hvenmark, 2014; Norberg & Redelius 2012).
(^20) För fördjupning om den svenska _Överenskommelsen mellan regeringen, idéburna organisationer inom det
sociala området och Sveriges Kommuner och Landsting,_ se exempelvis Gavelin (2010) och Reuter (2012).


Kommuner och Landsting (2010, Dnr IJ2009/2235/UF).^21 Den förändring som
här beskrivits kan även förstås som att civilsamhället blir delaktigt i kollektiv
problemlösning på ytterligare ett sätt, det vill säga i implementeringen av politiska
beslut.

Genom den politik som kan förstås utifrån ett _governance_ -perspektiv är ambitionen
inom välfärdsområdet ett skifte från välfärdsstat till välfärdssamhälle, det vill säga
att flera aktörer än staten ska ta ansvar för medborgarnas välfärd, en utveckling
som har fått forskare att resa frågan om risken för en återgång till _do-it-yourself-
welfare_ (se till exempel Evers, 2013). Den här omställningen implicerar en roll för
civilsamhällets organisationer som det offentligas kontrakterade
serviceleverantörer (Amnå, 2012), vilket lägger ytterligare en dimension till
debatten om civilsamhällets oberoende eller underordning i relation till
statsmakten som tidigare nämnts i det här avsnittet. Förskjutningen i det politiska
samtalet om civilsamhällets roll till att i högre grad än tidigare utgå från vad som
kan ses som det offentligas kontrakterade serviceleverantörer medför inom
integrationsområdet en syn på civilsamhällets organisationer som
integrationsaktörer, det vill säga en hållning helt i linje med en integrerad
integrationspolitik som berör alla i samhället och inte endast utrikesfödda (se
vidare kommande avsnitt _Den politiska kontexten_ ).^22

Utvecklingen under de senaste decennierna har även fått en del
civilsamhällesforskare att tala om en rörelse inom civilsamhället som går ”från
röst till service”, det vill säga mot ett civilsamhälle med mer fokus på
serviceproduktion än politisk påverkan (Lundström & Wijkström, 1995; 2012). I
det här sammanhanget har farhågan att en ökad involvering på _output_ -sidan av
politiken skulle medföra en risk för minskad involvering på _input_ -sidan rests, vilket

(^21) Överenskommelsen på integrationsområdet har bland annat studerats utifrån det lokala
perspektivet av Jönsson och Scaramuzzino (2014).
(^22) För empiriska exempel, se Jansson-Keshavarz, Lundberg & Obenius, _Civilsamhällets arbete med
nyanländas delaktighet i samhället En rapport om förskjutningar av välfärdsansvar i Sverige under perioden 2016–
2019,_ 2020.


så fall skulle kunna påverka civilsamhällesorganisationers möjligheter att påverka
politikens utformning och därmed civilsamhällesaktörers röst-funktion.^23

Förändrade förutsättningar för civilsamhällets röst-funktion har även diskuterats
utifrån att den organisering för inflytande som kopplas till folkrörelserna tappar
mark till förmån för mer nätverksbaserade organisationsformer (Selle m.fl., 2019;
Papakostas, 2011; 2012 _)_. Som en följd av en sådan utveckling ses även de
förutsättningar som tidigare funnits i civilsamhället för social integreringen över
geografiska och sociala gränser, ha försämrats (Selle m.fl., 2019). Trots denna
utveckling menar Selle m.fl. (2019) att den organisationsmodell som utvecklades
med folkrörelserna lever kvar och reproduceras i andra
civilsamhällessammanhang, vilket gör civilsamhället till en fortsatt betydelsefull
institution i Skandinavien, inte minst till följd av dess förmåga till problemlösning
relaterat till kollektiva problem.

**Den politiska kontexten**

Det institutionella ramverket bestäms inte enbart av det landskap som
civilsamhället kan sägas utgöra utan präglas även av den politiska kontexten. I det
här avsnittet är ambitionen att ge en bakgrund till den svenska
integrationspolitiken och det gränsland där denna politik möter
civilsamhällespolitiken.

Som framgår i avhandlingens inledning rankas Sverige högt i en jämförelse när
det gäller lagstiftning som främjar integration av migranter. Enligt 2020 års
Migration Integration Policy Index (MIPEX, 2020), ligger Sverige sammantaget i
topp i mätningar av staters ambitioner när det gäller migranters rättigheter på
arbetsmarknaden, utbildning, hälsovård, familjeåterförening och medborgarskap.
Detta trots förändringar under 2010-talet när det gäller familjeåterförening och
hälsovård för odokumenterade migranter. Enligt senaste Multiculturalism Policy
Index (MCP, 2020) rankas Sverige topp fyra.

Ett av de områden som mäts genom MCP, och som är relevant utifrån ett
civilsamhällesperspektiv, är offentliga bidrag till etniska föreningar med syfte att

(^23) För resonemang kring denna farhåga i den svenska kontexten, se till exempel Amnå (2012) samt
den statliga utredningen _En palett för ett stärkt civilsamhälle_ (Kulturdepartementet, 2016); för ett
resonemang i den internationella kontexten, se Musick och Wilson (2008).


stödja kulturaktiviteter. Ambitionen från statens sida att möjliggöra grupper som
kulturbärare blev tydlig i den svenska invandrarpolitiken och de policys kring
mångkultur som formulerades på 1970-talet.^24 År 1975 röstades nya riktlinjer för
svensk invandrarpolitik igenom i riksdagen, en reform med ledorden ”Jämlikhet,
valfrihet och samverkan”. Reformen tog idémässig utgångspunkt i ett rättvist
välfärdssystem, en liberal universalistisk syn på medborgarskap med det sociala
medborgarskapet i fokus och en inkluderande nation med plats för mångkultur
(Schierup & Ålund, 2016). Den dekommodifierande socialdemokratiska
välfärdsstaten, det vill säga en välfärdsmodell influerad av hypotesen om
klassmobilisering som ett sätt att uppnå jämlikhet, rättvisa, frihet och solidaritet
(Esping-Andersen, 1990), var tänkt att inkludera även migranter. I och med 1976
års valsystemsreform, gavs icke-medborgare med permanent uppehållstillstånd,^25
tillgång till nära samtliga civila, politiska och sociala rättigheter kopplade till
medborgarskap. Med dessa förändringar var den tidigare implicita
assimilationspolitiken ersatt. 1970-talets reformer på området har beskrivits som
ett av de mest balanserade försöken att sammanfoga en liberal universalistisk idé
om medborgarskap med särskilda identitetsanspråk (Schierup & Ålund, 2016).
Genom den nya politiken möjliggjordes inte bara utvidgade rättigheter för
migranter, utan även förutsättningar för att utöva ett substantiellt medborgarskap
genom civilsamhällesdeltagande som respekterade och byggde på migranters
sociala och kulturella resurser.^26

Synen på betydelsen av den mångkulturella politiken går dock isär inom
forskarvärlden. När det gäller den del av politiken som rör
civilsamhällesdeltagande menar en del forskare att statliga interventioner med
syfte att möjliggöra för etniska grupper att vara kulturbärare gör att migranter
klarar sig bättre jämfört med sammanhang där sådana förutsättningar inte finns
(se till exempel Kivisto, 2015). Andra forskare menar att detta system har
bieffekter av det negativa slaget, inte minst sett utifrån ett politiskt
deltagandeperspektiv. Diskrepansen mellan den politiska retoriken och

(^24) För en analys av regeringens överväganden inför detta politikskifte rörande _ethnos_ och _demos_ och en
översikt av den svenska policyn i relation till migrantorganisationer, se Borevi (2004).
(^25) I den engelskspråkiga litteraturen _denizens_ (Hammar 1989).
(^26) När denna avhandling skrivs (2022) kan migrantorganisationer - eller som regeringen benämner
dessa organisationer på [http://www.regeringen.se](http://www.regeringen.se) Organisationer bildade på etnisk grund - ansöka om
bidrag från Myndigheten för ungdoms- och civilsamhällesfrågor.


policyimplementeringen kopplad till etniska organisationer har, i det svenska
fallet, bland annat beskrivits på följande vis:

```
(C)ontradictions between the political rhetoric and an actual existing
multiculturalism transformed, through corporatist institutional practices,
into a bureaucratically managed ‘tower of Babel’: a nested hierarchy of
ethno-nationally defined social collectivities that were monitored and
depoliticized through a generous system of political support (but with
many conditions attached) to ‘migrant organisations’, all inserted into a
discriminatory and ethnically divided labour market.
```
```
Schierup & Ålund (2016, s. 194)
```
Den övervakande och kontrollerande ambition som i föregående avsnitt
omskrivits i relation till statens stöd till civilsamhället (Trägårdh m.fl., 2013) gör
sig enligt Schierup och Ålund (2016) gällande även i relation till etniska
organisationer. Schierup (1991) menar att den svenska ambitionen på det
mångkulturella området, förutom att i praktiken ha inneburit en fragmentisering
till följd av organisering utifrån etnicitet, även har haft konsekvensen att kulturella
dimensioner har prioriterats på bekostnad av mobilisering (se även Borevi 2004).
En kritisk analys av den svenska mångkulturmodellen tyder därmed på att en
inkluderande policy även kan resultera i exkludering. Detta är möjliga
policykonsekvenser som inte blir synliga genom index såsom MCP (2020) och
MIPEX (2020) som refererats till tidigare.^27

Ytterligare en negativ konsekvens som en policy som främjar ett multikulturellt
medborgarskap kan leda till, är risken att frysa eller permanenta kulturella
skillnader, vilket i relation till det nya samhället kan bidra till en syn på migranter
som ‘de Andra’.^28 Korac-Sanderson (2016) menar utöver det att även den här
typen av organiseringsprinciper fungerar på ett sätt som motverkar
överbryggande sociala nätverk mellan migranter och lokalbefolkningen.

På 1990-talet styrdes den svenska invandrarpolitiken om från fokus på
mångkulturellt medborgarskap till mångfaldsmanagement, invandrarpolicyn

(^27) En liknande polemik har även diskuterats i civilsamhällessammanhang, vilket vi ska återkomma till
i Kapitel 3.
(^28) Korac-Sanderson (2016) använder engelskans _otherness_.


ersattes av en integrationspolicy. Betoningen på rättigheter och kulturellt och
etniskt definierade grupper ersattes av en policy som relaterade till hela
befolkningen (Schierup & Ålund, 2016) och ambitionen var att frångå en
”utpekande invandrarpolitik” (Prop. 1997/98:16). Propositionen _Sverige, framtiden
och mångfalden – från invandrarpolitik till integrationspolitik_ (Prop. 1997/98:16) syftade
till ett integrerat samhälle och med den gjordes därmed samtliga medborgare och
boende i Sverige ansvariga för integrationen. Integration blev därmed allas ansvar,
inte bara migranters (Sainsbury, 2012; Schierup & Ålund, 2016).

```
Målen för integrationspolitiken skall vara lika rättigheter och möjligheter
för alla oavsett etnisk och kulturell bakgrund, en samhällsgemenskap med
samhällets mångfald som grund och en samhällsutveckling som
kännetecknas av ömsesidig respekt och tolerans och som alla oavsett
bakgrund skall vara delaktiga i och medansvariga för.
```
```
Prop. 1997/98:16, s. 2.
```
Med detta policyskifte införlivades även den nya integrationspolitiken i andra
politikområden exempelvis genom begrepp såsom ”etniskt entreprenörskap”
(Schierup & Ålund 2016).^29 Detta policyskifte innebar även en förändring när det
gäller statens syn på migrantorganisationers roll. 1970-talets ambition att
möjliggöra självständiga aktörers deltagande och representation ersattes i slutet av
1990-talet av statliga bidrag som prioriterade projekt med integrerande syfte, med
sikte på att förbättra medlemmarnas långsiktiga ”anställningsbarhet” (Schierup &
Scarpa, 2017). Med policyskiftet från invandrarpolitik till integrationspolitik kom
migrantorganisationer därmed att ses mer som integrationsaktörer, även om
statens syn på migrantorganisationernas funktion i samhället har varierat. Detta
eftersom staten i det här sammanhanget har haft att balansera två mål, dels att
migranter ska kunna bevara samhörigheten inom den egna gruppen, dels att
migranter ska kunna integreras i den övergripande medborgargemenskapen
(Borevi, 2004).

Det nämnda policyskiftet inom integrationsområdet och dess införlivande inom
andra politikområden kan spåras även till den svenska civilsamhällespolitiken. Om
det svenska civilsamhället (folkrörelser och andra civilsamhällesorganisationer

(^29) Författarnas markering.


som erhöll offentligt stöd genom dåtidens folkrörelsepolitik) under stora delar av
1900-talet förväntades bidra framför allt inom demokratiområdet, har statens
förväntningar på civilsamhället under de senare decennierna utökats till att
inkludera även bidrag inom välfärds- och integrationsområdet (Prop. 2009/10:55;
Qvist m.fl., 2019).

Ett av de områden som kan exemplifiera integrationspolitikens införlivande inom
andra politikområden är folkbildningen. Genom de senaste decenniernas
regeringspropositioner som ligger till grund för statens stöd till folkbildningen går
det att följa hur integrationsfrågan i relation till folkbildningen har utvecklats
sedan slutet av 1990-talet. Den socialdemokratiska regeringen ringade 1997 in
integrationsarbetet som ett centralt utvecklingsområde inom folkbildningen
(Prop. 1997/98:115). I den efterföljande folkbildningspropositionen från 2005
(Prop. 2005/06:192) talar den socialdemokratiska regeringen om integration
utifrån ”Det mångkulturella samhällets utmaningar”, ett område som läggs fram
som ett av sju syften med statsbidraget till folkbildningen. I den borgerliga
regeringens proposition från 2013 (Prop. 2013/14:172), står begreppet mångfald
ur flera perspektiv i fokus, dels som ett sätt att ringa in den bredd av verksamheter
som statens bidrag till folkbildningen syftar till att stödja, dels åsyftandes
integrationsfrågan kopplad till personer med utländsk bakgrund. Läsningen av
dessa propositioner ger en tydlig bild av hur folkbildningens organisationer efter
policyskiftet från invandrarpolitik till integrationspolitik, oavsett färg på regering,
genom det statliga stödet, även de ses som statens verktyg för integration (jämför
de etniska organisationernas roll ovan). Den syn på folkbildningens roll i
integrationsarbetet som de refererade propositionerna ger uttryck för har även
genom åren erhållit brett politiskt stöd i riksdagen.

Statens syn på civilsamhället som lösning på samhällets utmaningar (se till
exempel Amnå 1995; 2005), inbegriper idag därmed även migration- och
integrationsområdet (Quist m.fl., 2019). Statens ökade förväntningar på
civilsamhället inom integrations-, men även välfärdsområdet, blir synligt inte
minst i den borgerliga regeringens proposition _En politik för det civila samhället_ från
2009 (Prop. 2009/10:55). Liksom inom andra politikområden vid den här tiden
talar den borgerliga regeringen som tog steget från folkrörelsepolitik till
civilsamhällespolitik, om mångfald. Policyskiftet till en integrationspolitik som
involverar och gör samtliga medborgare och boende i Sverige ansvariga för


integrationen blir tydligt i propositionen på flera sätt. För det första belyses
problematiken med intern representation inom civilsamhället, det vill säga en
bristande mångfald som blir tydlig bland annat utifrån etniska skiljelinjer (vilket
synliggörs i kunskapsöversikten i det här kapitlet). Det talas om lägre
deltagandenivåer i civilsamhället för utrikesfödda personer såväl när det gäller
medlemskap som genom andra aktiviteter än medlemskap och om det ansvar som
civilsamhällets organisationer har för att möjliggöra deltagande i civilsamhället för
även denna grupp (Prop. 2009/10:55).

För det andra talas det om civilsamhällets delaktighet när det gäller nyanlända
migranters introduktion och etablering, dels utifrån pågående verksamheter i form
av goda exempel, dels utifrån förväntningar inför framtiden. Inom detta område
betonas även de initiativ som regeringen tagit och vid den tiden ämnade ta för att
”undanröja hinder” för civilsamhällesorganisationers utföranderoll inom
området. Här nämns även den dialog som senare mynnade i _Överenskommelsen
mellan regeringen, idéburna organisationer inom integrationsområdet och Sveriges Kommuner
och Landsting_ (Dnr IJ2009/2235/UF). En överenskommelse som förväntades
kunna ”stödja framväxten av en större mångfald av utförare inom
integrationsområdet” (Prop. 2009/10:55, s. 100). Genom båda dessa
förhållningssätt i relation till civilsamhället, det vill säga tydliga förväntningar vad
gäller deltagande inom civilsamhällets organisationer och förväntningar kopplade
till civilsamhällesorganisationers utföranderoll, avspeglas integrationspolitikens
ambition att lägga ansvaret för integrationen även på civilsamhällets aktörer,
oavsett etniska förtecken.

Om regeringen genom proposition 2009/10:55 talar med civilsamhället generellt
i integrationsfrågorna, det vill säga civilsamhället oavsett etniska förtecken, talas
det mer specifikt om etniska organisationer i det sammanhang som rör den sociala
ekonomin. Underlag för denna del av samma proposition hämtas i en
forskarrapport utgiven av Integrationsverket, i vilken det, förutom konstaterandet
att den sociala ekonomin kan ha betydelse för integration, även framgår att
organisationer som är bildade på etnisk grund kan vara en samtalspart inom detta
område.^30 Etniska organisationer som samtalspart för såväl det offentliga som
andra delar av civilsamhället framkommer i flera delar av propositionen, vilket

(^30) Forskarrapporten _Den sociala ekonomin – en väg till arbete_ (2007).


även kan sägas avspegla den svenska traditionen att tala med
civilsamhällesorganisationer som företrädare för delar av befolkningen.

Att integration är ett av de områden där staten förväntar sig att civilsamhällets
aktörer ska bidra synliggjordes även med tydlighet under och efter det som ofta
beskrivs som flyktingkrisen 2015 såväl i den politiska retoriken som genom
statsbidrag öronmärkta för integrerande syften till olika delar av civilsamhället.^31
Idén om civilsamhället som integrerande aktör tycks väl etablerad både i Sverige
och i Europa, såväl genom etniska organisationer som genom andra
civilsamhällesorganisationer. Detta kan därmed ses som ett uttryck för den sociala
ingenjörskonst som begreppet integration i det europeiska policy-sammanhanget
har beskrivits vara behäftat med:

```
Integration is thus not only an ideal goal for society; it is also something a
government sets out to achieve. This assumption is crucial to the nation-
state centered conceptualization of social processes that will be found at
the core of practical ordinary language usages of the term. Such a use
precludes the idea that a society might achieve an integrated state of affairs
without the state’s intervention.
```
```
Favell (2003, s. 15)
```
Utifrån ett sådant perspektiv blir mångfaldsmanagement, genom vilken
exempelvis civilsamhällets aktörer hjälps på traven på olika sätt på vägen mot
integration, en logisk följd.

Genom den här översiktliga genomgången av forskning har två dimensioner av
den institutionella kontexten med betydelse för avhandlingen belysts, dels det
svenska civilsamhället, dels den svenska politiska kontexten. _Sammanfattningsvis_
visar översikten av civilsamhällesforskning att statens förväntningar på det
svenska civilsamhället idag skiljer sig jämfört med under 1900-talets korporativa
arrangemang som möjliggjorde att de medborgare som var medlemmar i
folkrörelser var inkluderade i samtalet om samhällets utveckling. Denna
förändring innebär bland annat att förväntningarna på civilsamhällets

(^31) Se till exempel Jansson-Keshavarzs, Lundbergs & Obenius utvärdering av Arvsfondsfinansierade
projekt med syfte att främja nyanländas delaktighet; _Civilsamhällets arbete med nyanländas delaktighet i
samhället En rapport om förskjutningar av välfärdsansvar i Sverige under perioden 2016–2019,_ 2020.


organisationer att bidra till medborgarnas välfärd förtydligats från statens sida,
förväntningar som även understöds ekonomiskt genom offentliga bidrag av olika
slag. Civilsamhällets organisationer ses i det här sammanhanget som aktörer som
kan bidra i implementeringen av politik, såsom exempelvis inom
integrationsområdet.

När det gäller översikten av forskning som rör den politiska kontexten börjar den
i 1970-talets mångkultur-policy vilken bland annat ledde till offentliga stöd till
organisationer bildade utifrån etnisk tillhörighet. Denna policy tog avstamp i
migranters sociala och kulturella resurser, men har även kritiserats för att ha haft
en fragmentiserande verkan och för att ha inneburit att kulturella dimensioner
prioriterats på bekostnad av mobilisering. En kritisk analys av den svenska
mångkulturmodellen tyder därmed på att en inkluderande policy även kan
resultera i exkludering. På 1990-talet ersattes invandrarpolicyn av en
integrationspolicy, vilket innebar att samtliga medborgare och boende i Sverige är
ansvariga för integrationen och att integrationspolitiken därmed införlivades i
andra politikområden. Genom detta kom migrantorganisationer såväl som andra
civilsamhällesorganisationer att ses som bland annat integrationsaktörer.

Efter att ha tecknat en bild av den institutionella kontexten följer i nästa avsnitt
en översikt av forskning med fokus på bosnier i Sverige.

#### Bosnier i Sverige

Forskningsöversikten avseende bosnier i Sverige avgränsas till den period som de
personer som intervjuas i undersökningen har befunnit sig i och levt i landet. Före
denna period bedrevs forskning om den jugoslaviska gruppen i Sverige, det vill
säga en grupp som framför allt anlänt genom den tidigare
arbetskraftsinvandringen.^32 Med kriget på Balkan kom forskningen att behandla
även den bosniska flyktinggrupp som kom till Sverige som en följd av detta krig.
Denna utveckling ledde till forskning inom olika discipliner, här kommer den
samhällsvetenskapliga forskningen stå i centrum även om också relevanta
forskningsrön från andra discipliner lyfts.

(^32) För exempel på en av dessa studier se Carl-Ulrik Schierup och Aleksandra Åhlund, _Will they still be
dancing? Integration and ethnic transformation among Yugoslav immigrants in Scandinavia,_ 1987.


En annan avgränsning, förutom den tidsmässiga, som görs i den här översikten,
är att just forskning om bosnier i Sverige står i fokus, det vill säga den del av
befolkningen med rötter i dagens Bosnien och Hercegovina och som består av
tre etnisk-nationella grupper: kroater, serber och bosniaker. Liksom Gustavsson
och Svanberg redan 1995 påpekar används termen bosnier på olika vis av olika
forskare, i en del fall som benämning på personer från Bosnien och Hercegovina
oavsett grupptillhörighet, i andra fall som beteckning på bosniaker, det vill säga
den av de tre grupperna med muslimska rötter.^33

De flyktingar som kom från Bosnien och Hercegovina var relativt högutbildade
(Gustavsson & Svanberg, 1995; Bennich-Björkman & Likić-Brborić, 2016). De
personer som fick uppehållstillstånd i Sverige 1993 och 1994, det vill säga de år
då flest personer ur denna grupp fick uppehållstillstånd, har ungefär samma
utbildningsnivå som den infödda svenska befolkningen (Ekberg, 2016).^34

När det gäller det område som den här avhandlingen utgår ifrån, det vill säga
civilsamhällesdeltagande, skiljde sig det jugoslaviska samhällets förutsättningar
från det svenska. Detta innebar att den bosniska gruppen som kom till Sverige
bar med sig erfarenheter av organisationer styrda eller övervakade av den
socialistiska administrationen, snarare än fria fackföreningar, politiska partier och
oberoende sociala rörelser över de etniska gränserna (Medić, 1995; Schierup,
1995). Även organisationer som idrottsklubbar, kulturföreningar och
professionella organisationer var präglade av inflytande från den socialistiska
administrationens sida. Religiösa organisationer åtnjöt en högre grad av
självständighet, även om det även där kunde förekomma påtryckningar från den
centrala administrationen (Medić, 1995). Mot detta som fond kartlägger Medić
1995 framväxten av bosniska organisationer i Sverige, vilket här i praktiken
innebär organiseringsprocesser inom den bosniakiska gruppen. Att det som ofta
går under benämningen bosniska organisationer framför allt samlar bosniaker,
även om det inte finns formella hinder för andra grupper att delta, är en
observation som även bekräftas i senare forskning (Kostić, 2016).

(^33) Jag väljer här att beskriva gruppen utifrån dess muslimska rötter och inte som muslimer eftersom
det i litteraturen framgår att många inom denna grupp är sekulära (se till exempel Douglas, 1995).
(^34) Under 1993 och 1994 beviljades 47 198 personer (84 procent) av de totalt 56 477 personer från
Bosnien och Hercegovina som fick uppehållstillstånd under perioden 1992-2014.


I Medićs studie belyses inte minst betydelsen av dessa organisationer i mötet med
det, som han kallar det, ”genomorganiserade” svenska samhället. Organiseringen
beskrivs som ett sätt att effektivisera enskilda och gruppens kontakter med det
nya samhället, men även som ett svar på de krav som ställdes från det svenska
samhällets sida. Utöver det belyses betydelsen av dessa organisationer för att
hantera den flyktingsituation som medlemmarna befann sig i. De bosniska
organisationerna beskrivs i det här inledande skedet utifrån några huvudsakliga
verksamheter: humanitärt arbete, nationellt medvetandegörande genom språk och
kultur, manifestationer för att uppmärksamma det som sker i hemlandet samt
verksamhet med fokus på praktiska frågor, underhållning och sport.

I en annan del av forskningen kring den bosniska gruppen i Sverige riktas fokus
på livet efter flykt och i exil, dels utifrån ett hälsoperspektiv, dels utifrån
erfarenheter från den första tiden i Sverige. Alinder och Ralphsson (2000) belyser
exempelvis familjen som salutogen faktor i detta sammanhang, Ekblad (1995)
beskriver arbete/sysselsättning, nätverk och upplevelse av sammanhang som
skyddsfaktorer för psykisk hälsa, medan Porobić (2012) belyser religionens
betydelse efter påtvingad migration. Douglas (1995) studie av de bosniska
flyktingarnas möte med den svenska vuxenutbildningen ger en inblick i de
utmaningar som den första tiden i det nya landet innebar, såsom svårigheten att
acceptera såväl flyktingskap som ett liv i det nya landet. Detta är även några av de
aspekter som Bunar (1998) utifrån sin egen berättelse om livet före, under och
efter kriget och flykten belyser genom ett sociologiskt raster. Även Slavnić (2011)
har riktat fokus på livet efter flykt och i exil för den bosniska gruppen i Sverige. I
denna studie framgår att relationerna mellan den grupp av bosnier som kom i
början av 1990-talet och två andra migrantgrupper, även de med ursprung i forna
Jugoslavien, det vill säga 1960- och 1970-talets arbetskraftsinvandrare, flyktingar
som kom efter 1993 med kroatiskt pass, är präglade av såväl spänningar, som av
samarbete och även viss lojalitet. Det senare blev tydligt inte minst när de tre
migrantgrupperna ställdes i relation till utomeuropeiska migrantgrupper. Slavnić
visar även att de spänningar som var tydliga mellan de tre grupperna under 1990-
talet har avtagit med åren.

Flera forskare har även intresserat sig för den bosniska gruppens position på
arbetsmarknaden. Ekberg och Ohlson (2000) och Ekberg (2016) har genom att
över tid följa de personer från Bosnien och Hercegovina som fick


uppehållstillstånd 1993 och 1994 kunnat konstatera att det är en grupp med stark
ställning på arbetsmarknaden, detta trots att de kom till Sverige under djup
lågkonjunktur och att det inledningsvis rådde stora regionala skillnader vad gäller
sysselsättningsgrad (Ekberg & Ohlson, 2000). I jämförelse med andra
utrikesfödda är sysselsättningsgraden bland bosnier väsentligt högre, inte minst
bland kvinnor (se även Bevelander, 2011, för liknande resultat). År 2013 hade den
bosniska gruppen nästan samma sysselsättningsgrad som inrikes födda (Ekberg,
2016).

Även andra arbetslivsrelaterade perspektiv har belysts. Carlsson (2007)
undersöker exempelvis den lokala arbetsmarknaden och lokala nätverk i en av de
kommuner där bosnier lyckats bra på arbetsmarknaden och konstaterar att den
lilla kommunen med tillverkningsindustri och fungerande nätverk mellan
arbetsgivare, myndigheter och nykomlingar ger goda förutsättningar för
flyktingars etablering på arbetsmarknaden. Povrzanović Frykman (2012)
undersöker utifrån ett etnografiskt perspektiv arbetslivserfarenheter i två grupper
av flyktingar från Bosnien och Hercegovina, kvotflyktingar och asylsökande. Här
konstateras att det råder en stor variation när det gäller karriärvägar i
sammanhanget, en variation som inte kan förklaras fullt ut av vare sig faktorer
som utbildning, ålder, kön eller typ av flyktinggrupp. I stället betonar de
intervjuade slumpen och informella vägar till sysselsättning, såväl inledningsvis
som senare i arbetslivet. Det framgår i studien att speciellt personer med
utbildningar inom juridik, psykologi och humaniora upplevde svårigheter att få
arbete motsvarande de i det ursprungliga hemlandet. Men i studien belyses även
hur prestationer på arbetsmarknaden inte är avgörande för välmående och
tillfredställelse i livet utan här lyfts snarare andra aspekter fram såsom betydelsen
av familjen, vänskapskretsen och fritidssysselsättningar.

Första delen av Slavnićs (2002) artikeltitel _Att leva både här och där.
Återvandringsprocessen bland bosnier i Sverige_ kan sägas ringa in en annan del av
forskningen om bosnier i Sverige, det vill säga studier med fokus på hur livet efter
flykten levs inte bara i det nya hemlandet utan även i det ursprungliga, eller som i
fallet med bosniska kroater, i tre hemländer (Povrzanović Frykman, 2011).^35
Slavnićs (2002) studie belyser detta genom intervjuer med personer som

(^35) Om bland annat detta skriver även Bennich-Björkman i _Sörja ett liv, leva ett annat_ , 2017.


återvandrat till Bosnien och Hercegovina, och problematiserar genom detta den
svenska återvandringspolitiken. Genom intervjuerna framstår återvandring som
en övergångsprocess under vilken återvandraren strävar efter att bibehålla
kontrollen över situationen och inte objektifieras, medan återvandringspolitiken
utgår från återvandring som ett entydigt beslut.^36

Kostić (2016) däremot undersöker aktiviteter och engagemang i det ursprungliga
hemlandet hos bosnier boende i Sverige, aktiviteter som delas upp i fyra
kategorier: professionella ekonomiska aktiviteter, icke professionella ekonomiska
aktiviteter, politiska aktiviteter samt sociala och kulturella aktiviteter.^37 Utifrån
detta konstateras att ekonomiska remitteringar till släktingar i det ursprungliga
hemlandet är den vanligaste aktiviteten, även om flera olika aktiviteter ofta
kombineras, däribland det som i den här avhandlingen studeras utifrån
perspektivet civilsamhällesdeltagande. Som motiv till remitteringarna finns såväl
en moralisk förpliktelse gentemot släktingar i det ursprungliga hemlandet, som ett
behov av att återkoppla till det liv som lämnades i och med flykten. Studien visar
även att det framför allt är enskilda välinformerade migranter med (bland annat)
ekonomiska resurser, snarare än migranter engagerade i bosnisk-nationella
organisationer, som bidrar till den politiska och ekonomiska utvecklingen i det
ursprungliga hemlandet.^38 En förklaring som ges i studien till att dessa
transnationella aktiviteter är mer förekommande hos individuella migranter än
hos migranter organiserade i denna typ av organisationer, är styrning från den
svenska statens sida mot projekt i och riktade till det nya hemlandet, snarare än
det ursprungliga (Kostić, 2016).^39

(^36) Även L. Södergran, _Svensk integrationspolitik och återvändningsproblematiken_ , 1999, belyser svårigheter
kopplade till flyktingars återvändande till Bosnien och Hercegovina.
(^37) Kategoriseringen utgår från E. Snel, G. Enbersen & A. S. Leerkes, _Transnational involvement and
social integration_ , 2006.
(^38) Kostić (2016) använder här det engelska begreppet Bosnian national associations.
(^39) Vilket även noterats i ett av de avsnitt som rör tidigare forskning används begreppet transnationell
här i en annan betydelse än i min avhandling. Medan jag utgår från användningen av begreppet i den
internationella statsvetenskapliga/sociala rörelse-litteraturen (se till exempel Smith, Chatfield &
Pagnucco, 1997), vilket är en användning som även avspeglas i den svenska civilsamhälleslitteraturen
(se till exempel Reuter, 2017), såsom varande något bortom staten och de gränser som definieras av
nationalstaten, används begreppet transnationellt inom migrationslitteraturen för att beskriva
migranters aktiviteter i det ursprungliga hemlandet.


Även Bennich-Björkman och Likić-Brborić (2018) respektive Likić-Brborić och
Bennich-Björkman (2016)^40 talar om en transnationalitet hos bosnier som kom
till Sverige som en följd av kriget på 1990-talet. I studierna baserade på
livsberättelser där bosnier som ses som framgångsrika antingen utifrån ett
ekonomiskt integrativt eller ett politisk integrativt perspektiv, framgår att en
transnationell identitet framför allt blir synlig bland de ekonomiskt framgångsrika
medan partipolitiskt engagerade personer snarare uttrycker en närmare
anknytning till Sverige och i högre grad ser sig som svenskar. Det här är studier
som även belyser institutionella och individuella faktorer med betydelse för
immigranters socioekonomiska respektive politiska integration, vilka redogjorts
för i avsnittet _Deltagande som process_.

Även Bucken-Knapp m.fl. (2020) belyser betydelsen av institutioner och
organisationer för integrering av flyktingar i en kvalitativ studie med utgångspunkt
tagen i bosniska och syriska migranters livsberättelser. Forskarna konstaterar att,
trots att de båda grupperna kom till Sverige under olika tidsperioder, det vill säga
1990-talet respektive 2010-talet, uppfattas institutioner och organisationer av
migranterna på ett liknande sätt som inte lyhörda och långsamma under
integrationsprocessen, såsom exempelvis när det gäller svenska för invandrare,
validering av utbildning och tillgång till professionell kompetensutveckling. Ett
annat tema som framhålls är migranternas upplevelse av underlägsenhet i kontakt
med institutioner och organisationer under integrationsprocessen, vilket bland
annat exemplifieras av att upprepade gånger behöva bevisa sina förmågor och
upplevelsen av diskriminering och ojämlik behandling. I resonemanget kring ett
tredje tema som synliggörs i studien poängteras vikten av migrantens aktörskap
för att bemästra de hinder som kan uppstå exempelvis för att komma in på
arbetsmarknaden, men även betydelsen av organisationer för migranters
möjligheter på arbetsmarknaden. Organisationer, menar författarna, ‘definierar’
genom olika organiserande praktiker vilket kapital som ses som relevant och vem
som ses som anställningsbar.^41 Organisationers organiserande praktiker beskrivs
därmed som starka mekanismer för inkludering, men även för exkludering, av
migranter.

(^40) De båda studierna (2016, 2018) utgår från samma intervjumaterial.
(^41) Författarnas markering.


_Sammanfattningsvis_ kan konstateras att forskning om bosnier i Sverige har bedrivits
inom olika discipliner. Översikten visar att den bosniska gruppen i Sverige är en

