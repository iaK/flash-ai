### grupp med hög andel högutbildade, och med erfarenheter av organisering även

om organiseringen i Jugoslavien före kriget gavs andra förutsättningar än i Sverige.
Studier som undersökt deltagande i bosniska organisationer under perioden efter
ankomsten till Sverige tecknar bilden av organiseringen som ett sätt att
effektivisera enskilda och gruppens kontakter med det nya samhället, men även
som ett svar på de krav som ställdes från det svenska samhällets sida. Men här,
liksom i annan forskning, poängteras även betydelsen av organisationerna för att
hantera flyktingsituationen. En senare studie med fokus på bosniers aktiviteter i
det ursprungliga hemlandet visar att sådana aktiviteter är mer förekommande hos
individuella migranter än hos migranter organiserade i bosniska organisationer,
vilket förklaras med styrning från den svenska statens sida mot projekt i och
riktade till det nya hemlandet, snarare än det ursprungliga.

Arbetsmarknadsrelaterad forskning har vidare visat att den bosniska gruppen
2013 hade nästan samma sysselsättningsgrad som inrikesfödda, men även, i
spåren av professionell nedgradering, på betydelsen av andra faktorer än
prestationer på arbetsmarknaden för välmående och tillfredställelse i livet, såsom
familj, vänskapskrets och fritidssysselsättning. Men forskning har även fokuserat
på en grupp som ses som speciellt framgångsrik utifrån ett integrationsperspektiv
och kan visa att en transnationell identitet är mer synlig hos ekonomiskt
integrerade personer medan politiskt engagerade personer uttrycker en närmare
anknytning till Sverige. Studiet av betydelsen av institutioner och organisationer
för integrering av flyktingar visar även att organisationers organiserande praktiker
kan utgöra starka mekanismer för inkludering, men även för exkludering, av
migranter.

#### Ambitionen med avhandlingen i relation till tidigare forskning

Ambitionen med avhandlingen är att bidra till att fylla en kunskapslucka som jag
menar finns sett utifrån de tre forskningsfält som avhandlingen relaterar till.

Inom den svenska migrationsforskningen dominerade länge det integrativa
perspektivet och migranters deltagande i organisationer grundade utifrån etnisk
tillhörighet samt studier med fokus på hindrande möjlighetsstrukturer. Det är en


forskning som, såväl internationellt som i Sverige, har kritiserats för att bortse
från migranters aktörskap. Det senaste decenniet kan dock en ökning ses av
intresset för migranter som sociala och politiska aktörer, vilket är en tradition som
jag vill bidra till med den här avhandlingen. Förhoppningen är även att
avhandlingen med den breda ansats som anläggs kan bidra med ytterligare
perspektiv genom att civilsamhällesdeltagande även utanför det mottagande
landet och utanför den etniska organisationen undersöks. Genom detta anläggs
perspektiv som är mer utvecklade inom den internationella
migrationsforskningen än den svenska. Det längre tidsperspektivet kan även
komplettera denna litteratur genom att synliggöra hur migranters
civilsamhällesdeltagande kan utvecklas över tid, såväl i relation till det nya som
det ursprungliga hemlandet.

Deltagande- och tillhörighetsprocesser efter påtvingad migration är ett område
inom medborgarskapslitteraturen som i begränsad utsträckning beforskats utifrån
den svenska kontexten. Även i det här sammanhanget menar jag att det finns en
kunskapslucka att fylla, inte minst eftersom det längre tidsperspektivet är en ansats
som inte ägnats stort utrymme inom den internationella medborgarskaps-
litteraturen. Avhandlingen skulle även kunna komplettera
medborgarskapsforskningen eftersom också andra perspektiv än det integrativa
undersöks, såsom civilsamhällets betydelse för deltagande efter påtvingad
migration i relation till det ursprungliga hemlandet.

Migranter var länge en osynlig grupp i den svenska civilsamhällesforskningen.
Förhoppningen i det här sammanhanget är att bidra till den fortsatt begränsade
del av civilsamhällesforskningen som på senare år riktat fokus mot personer med
utländsk bakgrund och utrikesfödda, det vill säga en högst heterogen grupp,
genom att rikta fokus mot civilsamhällets betydelser efter påtvingad migration.

