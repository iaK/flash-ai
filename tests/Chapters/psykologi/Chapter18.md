### Civilsamhällesdeltagande i relation till det ursprungliga hemlandet

I det här avsnittet står intervjupersonernas berättelser om hur de på olika sätt och
med olika syften, från det nya hemlandet, sätter sig i relation till det land de lämnat
i och med flykten, i fokus. Ambitionen är att följa berättelserna från ankomsten

(^82) Liksom i andra sammanhang där det finns en strävan att tydliggöra ett specifikt fenomen genom
uppdelning i kategorier finns här en risk att nyanser och andra relevanta perspektiv går förlorade.
Med anledning av det bör här noteras att sorteringen av civilsamhällesdeltagande utifrån tre olika
intresseriktningar inte betyder att intervjupersonerna är aktiva uteslutande i ett eller annat
sammanhang under den 25-åriga period som är det aktuella tidsperspektivet i avhandlingen. Det är
tvärtom så att samtliga intervjupersoners deltagande kan beskrivas utifrån fler än en intresseriktning
under den aktuella tidsperioden, antingen parallellt eller i olika faser.


till det nya landet till tiden för intervjun utifrån två områden, dels _Att bidra på
avstånd_ , dels _Att själv vara länken_.

#### Att bidra på avstånd

Ambitionen att på olika sätt bidra i det ursprungliga hemlandet framträder tydligt
i berättelserna. Ett sätt att bidra som, kronologiskt sett, blir synligt tidigt, är genom
humanitär hjälp och insamlingar till Bosnien och Hercegovina där kriget
fortfarande pågår när intervjupersonerna kommer till Sverige. N. talar exempelvis
om hur hon redan på flyktingförläggningen anordnar insamling av pengar som
skickas till Bosnien och Hercegovina.

Att kunna hjälpa lyfts även fram som ett motiv till organisering tillsammans med
landsmän. E., en av de yngre männen, beskriver hur han i början av sin tid i
Sverige söker olika sätt att bidra i Bosnien och Hercegovina:

```
Hur kan jag hjälpa landet? Jag kände ju kanske också en skuld för att jag
som man inte var i armén, att jag inte var där på plats och hjälpte till. Jag
hade mina föräldrar, jag hade mina släktingar kvar i kriget, jag ville desperat
göra nånting för att hjälpa dom. (E.)
```
E. talar här om att hjälpa släktingar, men även om att bidra till det ursprungliga
hemlandet, det vill säga att bidra utanför familjekretsen. Det här kan exemplifiera
hur ett civilsamhällesdeltagande i form av humanitärt arbete kan var ett sätt att
hantera en känsla av skuld som en flykt från ett land i krig kan medföra. Med det
här engagemanget aktualiseras därmed det Weng och Lee (2015) talar om som ett
av migrantens skäl till att ge tillbaka till den egna etniska gruppen, det vill säga
plikt och skyldighet.

I flera berättelser beskrivs det humanitära arbetet i generella termer som en del av
de aktiviteter som bosniska organisationer arrangerar under den första tiden i det
nya landet. I andra berättelser beskrivs insamlingsarbetet under denna period mer
ingående. Det talas om insamling av exempelvis kläder samt sjukvårdsprodukter
och ett humanitärt arbete som ibland även sker i samarbete med svenska
civilsamhällesorganisationer och svenskar verksamma inom sjukvårdssektorn. A.
berättar exempelvis hur hon tillsammans med andra bosniska kvinnor får tillgång
till begagnade kläder genom svenska humanitära organisationer, kläder som
kvinnorna tvättar, lagar och packar för att skicka till Bosnien och Hercegovina:


”(...) det hjälpte oss, så vi kände att vi på något sätt hjälper Bosnien, hjälper folk,
att vi deltar i kampen för Bosnien”. Förutom att engagemanget ger möjlighet till
deltagande trots avståndet, kan det här även exemplifiera hur ett
civilsamhälledeltagande kan bidra till att skapa mening i en livssituation avskuren
från det ursprungliga hemlandet. Betydelsen av att bistå andra för att själv må
bättre i flyktingsituationen har tidigare belysts utifrån ett psykologiskt perspektiv
(Ekblad, 1995), något som i det här sammanhanget alltså möjliggörs genom
civilsamhällesdeltagande. Engagemanget tjänar här därmed inte enbart syftet att
bidra till hemlandet, och att bistå andra, utan har även en meningsskapande
funktion för den person som utför det ideella arbetet (von Essen, 2008; Jeppsson
Grassman, 1997).

Det humanitära arbetet under den första tiden i det nya landet har sin bas i
bosniska organisationer, aktiviteter som även skildrats av Medić (1995) som en av
dessa organisationers huvudsakliga verksamheter under den första tiden i Sverige.
Men det humanitära arbetet kan även, som redan nämnts, ske i samverkan med
majoritetsorganisationer och med personer verksamma inom den svenska
sjukvårdssektorn. Med tiden blir dock majoritetsorganisationerna mindre synliga
i de delar av berättelserna som rör de humanitära insatserna. De behov i Bosnien
och Hercegovina som insamlingsverksamheten svarar mot tar dock inte slut i och
med fredsavtalet, utan det humanitära arbetet fortsätter även efter krigets slut.
Insatser görs även för att bidra till återuppbyggnaden av landet efter kriget, det
talas om hur bosniska organisationer skickar byggmaterial, skolutrustning och
reparerade datorer.

Med åren leder ambitionen att bidra inom det sociala området även till att nya
civilsamhällesorganisationer bildas. En av grundarna till en sådan organisation
berättar hur hennes engagemang i Bosnien och Hercegovina börjar med att hon,
efter ett antal år i Sverige, tar kontakt med en social verksamhet för barn och unga
i närheten av hennes tidigare hem. Hon sätter i det här sammanhanget sin egen
situation i relation till de barn och unga som inte hade möjligheten att lämna
landet under kriget: ”Jag bara stack, men dom hade inga föräldrar, vem tog hand
om dom?” (G.). Om mannen i citatet ovan explicit talar om en känsla av skuld
för att ha lämnat landet under kriget, kan samma tema sägas uttryckas mer implicit
i den här kvinnans berättelse. Med det här engagemanget, som innebär att under
många år driva en social verksamhet, blir även det som von Essen (2008) talar om


som en av det ideella arbetets funktioner utifrån ett individuellt perspektiv, synligt,
det vill säga att det ideella arbetet kan bidra till att göra livet meningsfullt.

I flera av berättelserna framgår hur det humanitära arbetet fortsätter genom åren
i bosniska organisationer. K. talar exempelvis om hur de inom organisationen
regelbundet ordnar insamlingar bland medlemmarna genom vilka de bland annat
stöttar barns skolgång:

```
Det är inte mycket pengar. (...) Men när vi åker dit ner, då träffar vi
familjer och ... du förstår, man skapar kontakter och ... det är mycket mer
än bara pengar. Pengar, det är symbolik. (...) Många fina kontakter har vi.
(K.)
```
Det här citatet exemplifierar hur humanitära insatser har betydelse även utöver
den finansiella transaktionen, då det blir ett sätt att länka samman människor som
är kvar i landet med människor som lämnade det som en följd av kriget. Även här
rör det sig om att bistå människor vid sidan av familj och vänner. Här blir det som
Weng och Lee (2015) pekar på som ett skäl till migranters ambition att ge tillbaka
till den egna etniska gruppen tydligt, det vill säga att engagemanget ger möjlighet
att behålla kontakten med landsmän.

Civilsamhällesdeltagande som en länk till det ursprungliga hemlandet kommer
även till uttryck i andra berättelser. N., som på senare år startade en
insamlingsorganisation till förmån för människor i Bosnien och Hercegovina,
beskriver hur hon, efter många års frustration över situationen i landet, fattar
beslutet att engagera sig i ett humanitärt arbete. Insamlingsarbetet kan här tolkas
som ett sätt att bidra konkret i ett sammanhang som beskrivs som svårt att
påverka: ”Nej, nu ska jag inte bry mig längre om det här, jag kan inte göra något
åt det. Jag ska försöka se till att göra något jag kan påverka” (N.). Engagemanget
i en social verksamhet blir här ett sätt att kanalisera viljan att påverka i det
ursprungliga hemlandet och blir därmed ett sätt för individen att påverka världen
genom att vara ett handlande subjekt (jfr von Essen, 2008).

Att det humanitära arbetet fortgår genom åren framgår i flera av berättelserna,
även om intensitet och form kan variera. Det framgår exempelvis att de
humanitära insatserna kan intensifieras vid speciella händelser, såsom en
översvämning som det talas om i flera berättelser. Även formerna för insatserna


varierar. S. som vid tiden för intervjun inte längre är engagerad i någon bosnisk
organisation beskriver hur det humanitära arbetet i hans fall har gått från att, som
ny i Sverige, samla in kläder och förnödenheter till att bidra till finansiella
insamlingar via sociala medier. Han beskriver sitt engagemang vid tiden för
intervjun i det här sammanhanget: ”Nu är det lite andra drivkrafter och man vill
sitta på läktaren och bidra som givare, spridare (...)” (S.). Förutom att donera
pengar handlar det, för hans del, om att sprida kännedomen om de humanitära
initiativ som yngre personer idag står för. Det här exemplet visar att det
humanitära arbetet kan ta olika form och uttryck, men att det alltjämt utgör en
länk mellan individen och det ursprungliga hemlandet.

I berättelserna talas det även om hinder för deltagande. När det gäller de
humanitära insatserna handlar dessa om en begränsande ekonomi och svårigheter
att hitta rätt när det gäller samarbeten för att kunna göra mer än det som redan
görs.

Ambitionen att bidra till det ursprungliga hemlandet kommer till uttryck även på
andra sätt än genom humanitära insatser. Även detta går att följa från den första
tiden i Sverige till tiden för intervjuerna. Ett sådant sätt är att, medan kriget pågår,
delta i demonstrationer i Sverige med syfte att påverka situationen i hemlandet. P.
talar även om ambitionen att påverka den svenska opinionen för att på så vis
kunna påverka situationen i hemlandet under kriget, en situation som hon menar
har koppling till Sverige:

```
Carl Bildt var den förste som införde vapenembargo på Bosnien. Det
betyder att serber hade vapen från jugoslaviska armén, kroater hade vapen
från Tyskland, och de hade hunnit beväpna sig vid den här tiden. Men
bosnier hade inte rätt att köpa vapen för att försvara sig. Och runt om
Sarajevo kunde man se vapen från Bofors, runt omkring fanns
Boforstankar. (...) Och vi såg att ingen gör någonting. Europa gjorde inte
ett skit för att stoppa det där dumma kriget. (P.)
```
Med ambitionen att påverka sin omgivning börjar P. informera om situationen i
Bosnien och Hercegovina genom utställningar och föreläsningar. Det här kan
exemplifiera det Medić (1995) beskriver som en av de bosniska organisationernas
huvudsakliga aktiviteter i detta inledande skede, det vill säga manifestationer för
att uppmärksamma det som sker i hemlandet. Deltagandet kan ses som ett sätt att


påverka, men även som ett sätt att hantera den frustration som såväl nyhetsflöde
som information från släktingar som är kvar i Bosnien, leder till.

För att uppmärksamma det som sker i hemlandet används även, för den tiden,
nyare former av engagemang. När internet är ett relativt nytt fenomen bygger E.
en hemsida för att bland annat ”hänga ut”, vad han menar är, krigsförbrytare. Det
blir för honom ett sätt att påverka situationen i hemlandet. Med efterkrigstiden
följer även demonstrationer med anledning av krigets rättsliga efterspel i
Internationella domstolen i Haag.

Efter krigets slut står de intervjupersoner som dittills inte fattat beslut när det
gäller att stanna i Sverige eller att åka tillbaka till Bosnien och Hercegovina inför
detta val. I. beskriver att det för honom tog lång tid att fatta beslutet att stanna
och att det, när det väl var fattat, var en självklarhet att han skulle engagera sig för
att försöka påverka politiken i det ursprungliga hemlandet. Han talar om att
”sprida idéer” genom att skriva för bosniska tidningar och stå i kontakt med
bosniska politiker med syfte att påverka för att ett förtroende ska kunna byggas
upp mellan människor i Bosnien och Hercegovina och för att påverka mot
splittring. Den här mannens berättelse ger exempel på hur ett engagemang kan ta
ny form och riktning efter ett livsavgörande beslut i det att beslutet att stanna
innebär att han söker nya former för att bidra och påverka i det land som han
beslutat sig för att inte leva i. I det här fallet är det ett politiskt påverkansarbete på
distans som utgör en länk till det ursprungliga hemlandet (Snel m.fl., 2006). Det
här deltagandet kan även förstås utifrån von Essens (2008) resonemang om att
ideellt arbete kan vara ett sätt för individen hantera en förlust genom att vara ett
handlande subjekt, i stället för ett objekt.

När det gäller deltagande som syftar till politisk påverkan talas det om hinder
relaterat till det politiska landskapet i Bosnien och Hercegovina. I., med
ambitionen att påverka i det ursprungliga hemlandet via spridning av idéer, talar i
det här sammanhanget om ett politiskt landskap uppdelat utifrån etnicitet, vilket
enligt honom skapar låsta positioner:

```
(D)u har nationalistiska partier som inte vill ha förändringar, som vill
behålla status quo-läget eftersom det här... uppdelningen av människor
passar nationalistiska partier. Genom det kan de hålla sig kvar vid makten.
(I.)
```

Även i andra berättelser talas det om att bidra och påverka i det ursprungliga
hemlandet genom att förmedla och introducera idéer, men även metoder och
arbetsmodeller. Det talas om folkhälsoprojekt, folkbildning och vårdmodeller. En
av kvinnorna talar även om hur hon i en social verksamhet i Bosnien och
Hercegovina applicerar ett arbetssätt, som hon menar utgår från en svensk
modell, där eget ansvar och en tro på individens förmågor står i fokus. De olika
sätt som här beskrivits för att genom civilsamhällesdeltagande bidra och påverka
i det ursprungliga hemlandet kan därmed sägas handla om politiska, sociala och
kulturella aktiviteter (Snel m.fl., 2006).

#### Att själv vara länken

Hittills har vi sett att civilsamhällesdeltagande i relation till det ursprungliga
hemlandet kan utgå från en ambition att bidra genom humanitära insatser samt
genom spridning av idéer, metoder och modeller. I samband med det talas det
inte sällan om samverkan med civilsamhällesorganisationer i Bosnien och
Hercegovina. Men det talas även om samarbete med organisationer i det
ursprungliga hemlandet ur ett annat perspektiv än när det gäller
intervjupersonernas ambitioner att bidra till förmån för människor i det
ursprungliga hemlandet. Här rör det sig i stället om att intervjupersonerna själva
är länken mellan det ursprungliga hemlandet och landsmän i det nya hemlandet.
Ett sätt på vilket ett sådant engagemang kommer till uttryck är genom samarbete
med organisationer verksamma inom språk och litteratur i Bosnien och
Hercegovina, ett engagemang som motiveras utifrån den yngre generationen
bosnier som lever i Sverige:

```
(V)åra ungdomar behöver ha hela kontexten, om oss och Bosnien
Hercegovina som landet som bildades under kriget, och vad vi var innan
och vad som hände med vårt språk och identitet och nationalitet, allt detta,
så det hänger ihop (...). (C.)
```
Samarbetet med organisationer inom språk och litteratur motiveras inte bara av
ungdomar som växer upp i Sverige utan även av barnbarn, vilket tyder på att det
är ett engagemang som inte avtar med åren utan snarare har olika
bevekelsegrunder i olika faser av livet. J. talar här om vikten av att föra vidare
språket och traditionerna till barnbarnen, men även om behovet av att behålla


språk och traditioner för egen del. I hennes fall blir kontakterna med
organisationer i det ursprungliga hemlandet en del av denna process.

```
Men det kom också i och med att man blir lite äldre, om man har barnbarn,
jag har barnbarn, så är den identitet man har jätteviktigt, man vill helst
behålla sin tradition och sin identitet och sitt språk. Och därför blev
engagemang i dom föreningarna naturligt. Vi är idag blandade, allihopa,
det tycker jag är fantastiskt, min familj var blandad även i Bosnien, det
finns judar, serber, kroater, bosniska, så det är jag van vid. Och våra barn
gifter sig med svenskar eller med andra. Barnbarnen växer upp i blandade
familjer, (...), men ändå tycker jag att vi inte har rätt att inte ge våra barn
vår tradition eller vårt språk, man vet aldrig, (...), kanske har dom någon
nytta av det i framtiden, det är någonting som dom får på köpet faktiskt.
(J.)
```
De båda citaten kan exemplifiera det som Medić (1995) talar om som en av de
huvudsakliga verksamheterna inom de bosniska organisationerna under den
första tiden i Sverige, det vill säga nationellt medvetandegörande genom språk och
kultur. Det citaten också visar är att detta inte är aktiviteter som begränsas till den
inledande fasen efter flykten utan att det är engagemang som syftar till att bevara
den etniska identiteten (Weng & Lee, 2015) även för yngre generationer.

Ett annat deltagande genom vilket samarbete med organisationer i Bosnien och
Hercegovina sker är genom engagemang i trossamfund. Även här blir
intervjupersonen själv länken mellan det ursprungliga hemlandet och landsmän i
det nya hemlandet. I motsats till när det gäller de intervjupersoner som bidrar till
det ursprungliga hemlandet genom humanitärt arbete samt genom att introducera
idéer, metoder och modeller till förmån för människor i det ursprungliga
hemlandet, är det här alltså ett engagemang som genomförs till förmån för
människor i det nya hemlandet, för individen själv, men även för andra.
Intervjupersonerna får genom detta ett slags brobyggarfunktion genom att de
utgör en länk mellan det ursprungliga hemlandet och landsmän i det nya
hemlandet. Detta är därmed ytterligare ett sätt på vilket migranten genom
civilsamhällesdeltagande kan sätta sig i relation till det ursprungliga hemlandet
efter påtvingad migration.


