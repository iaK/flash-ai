### En narrativ ansats

Avhandlingens empiriska material utgörs av ett antal personliga berättelser om
civilsamhällesdeltagande efter påtvingad migration, i fokus för intresset står hur
civilsamhällets betydelser för deltagande och tillhörighet framträder i människors
berättelser om civilsamhällesdeltagande i ett längre tidsperspektiv efter påtvingad
migration. Utifrån det här intresset har jag valt en narrativ ansats eftersom jag
inspireras av den narrativa forskningens utgångspunkt att människors berättelser
kan ge inblick i såväl individidens meningsskapande processer, som samhälleliga
förhållanden.

Narrativa studier har beskrivits som ett forskningsfält som enas av intresset för
tolkning av berättelser, men som i övrigt kan rymma en mängd olika perspektiv
(Riessman, 2008). Narrativa forskare kan intressera sig för människors
livserfarenheter (Chase, 2018) och för betydelser människor tillmäter olika
händelser (Lieblich m.fl., 1998; Polkinghorne, 2007). För den
samhällsvetenskapligt inriktade forskaren är studiet av människors berättelser
även ett sätt att synliggöra den sociala värld som omger individen (se till exempel
Hydén, 1997; Riessman, 2008; Squire m fl, 2014).


En förutsättning för dagens narrativa forskning är den ”språkliga vändning”^62
som i mitten av 1900-talet började ta form (Hydén, 1997). Denna vändning
innebar ett skifte när det gäller synen på språket och har beskrivits som en reaktion
mot det vetenskapliga förhållningssätt som utgick från sökandet efter en absolut
och objektiv sanning. Med den språkliga vändningen kom språk att ses som det
genom vilket världen förverkligas (Berger & Luckman, 1966), snarare än som det
sätt på vilket verkligheten representeras. En konsekvens av den språkliga
vändningen var även att synen på kunskap förändrades, genom tolkning av
handlingar, institutioner etcetera kunde kunskap om den sociala verkligheten
genereras (Hydén, 1997). De här två olika förhållningssätten i relation till språket
innebar därmed två olika kunskapssyner, men även två olika sätt att se på
berättelser som kunskapskälla. Johansson (2005) exempelvis, menar att det är
genom språket, såsom genom berättelser, beskrivningar och förklaringar, som
identiteter, relationer och organisationer etcetera, skapas.

Den språkliga vändningen började influera samhällsvetenskapen under 1970-talet
genom det som beskrivits som den narrativa vändningen (Czarniawska, 2014).
Den här vändningen ägde rum inom olika samhällsvetenskapliga discipliner i olika
skeden (för en översikt, se till exempel Czarniawska, 2014; Kohler Riessman,
2008; Squire m.fl., 2014). Med den narrativa vändningen kom ett bredare
erkännande av berättelser som kunskapskälla även inom samhällsvetenskapen.
Detta innebär dock inte att det finns en gemensam epistemologisk och teoretisk
ståndpunkt bland forskare som ägnar sig åt narrativa studier (Reissman, 2008).
Den narrativa forskningen kännetecknas snarare av komplexitet och mångfald
(Chase, 2018). Hydén (1997) har pekat på två huvudsakliga utgångspunkter inom
den narrativa forskningen, en ontologisk och en metodologisk. Utifrån en
metodologisk utgångspunkt ses berättelser som en av flera kunskapskällor i
studiet av den sociala verkligheten, medan en ontologisk utgångspunkt innebär
att den sociala verkligheten ses som narrativ till sin natur (för det senare, se till
exempel Somers & Gibson, 1994).

Av de båda huvudsakliga utgångspunkter inom den narrativa forskningen som
Hydén (1997) pekar på lägger jag betoningen på en metodologisk narrativ ansats,

(^62) Det som på engelska ofta beskrivs som _the linguistic turn_ har av exempelvis _Johansson_ (2005)
beskrivits som ”den språkliga vändningen” på svenska.


det vill säga berättelser ses här som en källa till kunskap om den sociala
verkligheten. Detta val härrör från strävan att förstå olika dimensioner av den
sociala verklighet som kan kopplas till civilsamhället och som rör personliga
erfarenheter, människors interaktion och institutioner. Utifrån denna ansats har
ett antal överväganden och val gjorts, vilka kommer presenteras i det följande.

Ett av dessa överväganden rör vilken typ av berättelse som, med utgångspunkt i
studiens syfte, är lämplig att fokusera på. Berättelser som begrepp definieras och
operationaliseras olika av olika forskare. I ena änden av ett kontinuum kan
berättelser referera till livsberättelser byggda utifrån material som samlats in
genom intervjuer, observationer och dokument, i den andra änden av samma
kontinuum kan berättelser handla om en intervjupersons utökade svar på en fråga,
tematiskt centrerat och tidsmässigt organiserat (Riessman, 2008, s. 5). Även det
tidsspann som en berättelse kan spänna över kan variera, från det gränslösa
genom sekler och livslopp till dagar och timmar (Polkinghorne, 1995). De
berättelser som utgör grund för avhandlingen är personliga berättelser av
biografisk karaktär med primärt fokus på de 25 år som de intervjuade har levt i
Sverige, men som även rör den tid då de fortfarande levde i forna Jugoslavien.
Det är därmed berättelser som har skapats genom intervjuer och som kan
synliggöra individuella erfarenheter och meningsskapande processer, men även ge
en inblick i den sociala värld som omger de intervjuade (se till exempel Hydén,
1997; Squire m fl, 2014).

Ett annat övervägande som forskaren med intresse för personliga berättelser som
kunskapskälla behöver göra, är om fokus ska riktas mot människors erfarenheter
eller mot händelser (Patterson, 2013). Utifrån en händelsecentrerad ansats ses
personliga berättelser som representationer av händelser, vilket innebär att delar
av en berättelse kan komma att åsidosättas eftersom de inte utgörs av faktiska
händelser, såsom exempelvis varaktiga tillstånd. En erfarenhetscentrerad ansats
däremot, medger mer nyanserade tolkningar av de olika perspektiv som
personliga berättelser kan innehålla (Patterson, 2013). Det är en ansats som vilar
på den hermeneutiska tolkningstraditionen, i det att syftet är att förstå de
personliga berättelserna. Hur tolkningsprocessen har gått till utvecklas i avsnittet
_Bearbetning och tolkning av det empiriska materialet_.


Den erfarenhetscentrerade narrativa ansatsen är också den ansats som jag valt för
avhandlingen. Detta val baseras på de fyra antaganden om berättelser som Squire
(2013) beskriver denna ansats utifrån.^63 Det första av dessa antaganden är att
berättelser är sekventiella och meningsfulla, vilket innebär att de kan inkludera alla
meningsfulla delar i en personlig berättelse, delar som ofta inkluderar rörelse,
utveckling eller ordningsföljd. Ett andra antagande utgår från berättelser som
medel för meningsskapande. Berättelser och själva berättandet ses här inte bara
som något som karaktäriserar människan, utan som något som gör oss till
människor. Ett tredje antagande utgår från berättelser som representation och
rekonstruktion. Det här innebär bland annat att berättelser påverkas av de sociala
sammanhang i vilka de tar form, en berättelse bör därmed inte betraktas som en
direkt översättning av en persons upplevelse, utan påverkas av den sociala kontext
i vilken den tar form. Slutligen, ett fjärde antagande är att personliga berättelser
ses representera förändring och transformation. Detta innebär bland annat att den
här ansatsen ger utrymme för berättelser som representerar människors
aktörskap.

Valet att utgå från en hermeneutisk tolkningstradition med fokus på personliga
erfarenhetsberättelser av biografisk karaktär har även betydelse för val av
analytiskt ramverk. När det gäller de överväganden som behövde göras i det här
sammanhanget hämtades inspiration från en analysmodell som Lieblich m.fl.
(1998) utvecklat inom livsberättelseforskningen, en modell som utgår från fyra
olika dimensioner som en livsberättelse kan analyseras utifrån: kategori och helhet
respektive innehåll och form.

Helhetsdimensionen innebär att livsberättelsen i sin helhet står i fokus,
exempelvis genom att en persons utveckling till den nuvarande positionen
analyseras. Kategori-dimensionen, däremot, innebär att intresset i stället riktas
mot fenomen som delas av en grupp människor. Den dimension som utgår från
Innehåll kan rikta intresse mot berättelsers såväl implicita som explicita innehåll.
När form är det forskaren intresserar sig för är det struktur och språk som ägnas
uppmärksamhet, i stället för innehåll. Medan språket betraktas som en resurs när
innehåll står i fokus, är språket det ämne som ska undersökas när form utgör
utgångspunkt. Den analysmodell som Lieblich m.fl. utvecklat utgår från de fyra

(^63) Squire refererar här till Ricoeur.


varianter som dessa fyra dimensioner kan kombineras i. Exempelvis kan en analys
utifrån helhet–innehåll innebära att fokus riktas mot fenomen som övergångar,
förskjutningar, banor inom en eller flera livsberättelser.

Även om, som Lieblich m.fl. påpekar, dessa dimensioner inte är så strikt åtskilda
i forskningsprocessen som modellen antyder, fungerade uppdelningen mellan de
fyra varianterna som en vägledning för valet av analysram. Med en ambition att
ge kunskap om människors förankringsprocesser efter påtvingad migration sågs
en analys utifrån innehåll, snarare än form, som relevant. Därmed kan studien
även sägas vara präglad av det som Riessman (2008) inom ramen för det narrativa
forskningsfältet benämner tematisk analys.^64 När det gäller helhet och kategori var
dock valet inte lika självklart, vilket vi ska återkomma till i avsnittet _Bearbetning och
tolkning av det empiriska materialet_. Där förs ett vidare resonemang om detta samt
om implikationer som även andra val har i just den här avhandlingen. Men före
det riktas fokus mot studiens tillvägagångssätt.

