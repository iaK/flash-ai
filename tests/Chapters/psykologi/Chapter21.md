### Civilsamhällesdeltagande med fokus i det nya hemlandet

Tematiskt kan civilsamhällesdeltagandet med fokus i det nya hemlandet sägas
handla om att skapa för intervjupersonerna relevanta sammanhang och om att
påverka det nya hemlandet. I den här första delen av kapitlet står
intervjupersonernas berättelser utifrån dessa båda teman i fokus.

#### Att skapa relevanta sammanhang

Vikten av relevanta sammanhang i det nya hemlandet framgår med tydlighet i
berättelserna. De personer som intervjuas har alla på ett eller annat sätt hittat eller
skapat sådana sammanhang på civilsamhällesarenan i det nya hemlandet, en del
under en kortare period, andra under en längre tid. I det här avsnittet står dessa
sammanhang i fokus, tematiskt indelat utifrån _Det som var och det som fortsatt är_ , _Att
möta det nya hemlandet_ och _Att organisera sig som kvinna_.


**Det som var och det som fortsatt är**

I de delar av berättelserna som rör den första tiden i det nya landet framgår att de
bosniska organisationerna utgör sammanhang som är viktiga på olika vis. Det är
bland annat sammanhang genom vilka intervjupersonerna kan hålla sig
uppdaterade om situationen i Bosnien och Hercegovina där kriget fortfarande
pågår. Men de bosniska organisationerna utgör inledningsvis även sammanhang
där erfarenheter från kriget och flykten kan bearbetas. I det här sammanhanget
framhålls inte minst vikten av liknande erfarenheter inom gruppen. H. talar om
detta och om betydelsen av det sammanhang som den bosniska organisationen
innebär:

```
Och det (som har hänt) bär man med sig i ryggsäcken hela livet. Men man
har lärt sig att bära, inte försöka bli av med. (...) Vissa lyckas lättare,
snabbare, vissa långsammare, men vi hjälps åt. Därför är vi i föreningarna,
och har vår gemenskap. (H.)
```
Intervjupersonen beskriver här hur den bosniska organisationen blir ett
sammanhang som kan ge utrymme för återhämtning efter att livet drabbat. Citatet
belyser därmed det som bland andra Ekblad (1995) inom det psykologiska
forskningsfältet har belyst, det vill säga betydelsen av socialt stöd efter flykt, vilket
även Khvorostianov och Remennick (2016) belyst som en av volontärarbetets
betydelser efter migration.^85

Det framgår även att engagemanget i den bosniska organisationen är en möjlighet
att hjälpa andra med behov av bearbetning av krigsupplevelser, vilket även det
beskrivits som betydelsefullt i en återhämtningsprocess efter en livskris som flykt
(Ekblad, 1995). L. talar exempelvis om hur hon, som engagerad i en bosnisk
organisation i början av tiden i Sverige, bidrar till att: ”slussa folk med
fruktansvärda minnen in i samhället, tillbaka till livet”. Hon berättar hur de inom
organisationen försöker upprätthålla någon slags normalitet bland annat genom
aktiviteter som sport och folkdans för exempelvis kvinnor som utsatts för
krigsbrott. De bosniska organisationerna beskrivs även som sammanhang som
bidrar till att få vardagen i det nya landet att fungera, det är en plats där

(^85) Här används begreppet volontärarbete som en direkt översättning av det engelska begrepp som
Khvorostianov och Remennick (2016) använder, _volunteering_.


småbarnsföräldrar byter barnkläder med varandra och där barn i skolåldern får
undervisning i väntan på skolplats. Genom de här exemplen blir det som Jeppsson
Grassman (1997) pekar på i en studie om frivilligarbetets motiv och innebörder,
tydligt, det vill säga att civilsamhällesdeltagande kan innebära att hjälpa såväl andra
som sig själv. De delar av berättelserna som rör det sociala stöd som de bosniska
organisationerna innebär under den första tiden i det nya landet kan även förstås
utifrån det Jeppsson Grassman beskrivit som det självupplevda som drivkraft,
och utifrån att det blir sammanhang där en livsstruktur efter en livskris inte bara
i praktisk mening kan erbjudas, utan även att det är ett sammanhang som kan ge
livet en ny mening.

I ett av exemplen i föregående stycke framgår hur kultur används i bearbetningen
av krigsupplevelser. Men verksamhet kring kultur och språk beskrivs även ha ett
syfte i sig, speciellt när det gäller den första perioden i det nya landet, men även
senare. Det talas om vikten av att behålla språk och kunskap om det ursprungliga
hemlandet, inte minst för barn och unga, och om viljan att bibehålla traditioner.
Medić (1995) talar om det här som nationellt medvetandegörande genom språk
och kultur, och som en av de huvudsakliga verksamheterna inom de bosniska
organisationerna under den första tiden i det nya landet (se även Weng & Lee,
2015).^86

Men identitetsfrågorna handlar inte bara om språk och kultur kopplat till det
ursprungliga hemlandet, utan även om att förhålla sig till det nya samhället och
att hantera flera identiteter i det nya livssammanhanget. D. talar om
organisationens uppgift att stärka unga så att de kan ”ha många olika identiteter i
sig själv”. Det här kan ses som ytterligare ett exempel på hur
civilsamhällesdeltagande efter påtvingad migration kan innebära att stötta och
hjälpa andra, i det här fallet genom att hjälpa den yngre generationen att balansera
olika identitetsaspekter i det nya hemlandet. Exemplen som rör olika aspekter av
identitet visar hur deltagande i ett migrantsammanhang kan vara ett sätt att bevara
en känsla av tillhörighet i relation till det ursprungliga hemlandet, men även att

(^86) Se Bäck (1983) och Dahlstedt (2003) för en utveckling av funktioner avseende föreningar
grundande utifrån etnisk tillhörighet som inte rör endast den första tiden efter påtvingad migration,
vilket är det Medić (1995) utgår ifrån.


utveckla nya tillhörigheter med utgångspunkt i nya livssammanhang i det nya
landet.

Som tidigare nämnts tar civilsamhällesdeltagandet för de flesta av
intervjupersonerna inledningsvis form i ett bosniskt organisationssammanhang,
för att sedan med åren breddas på olika sätt. Det som i början beskrivs som ”en
gemenskap i ett främmande land” (M.) blir för de intervjupersoner som fortsätter
vara engagerade i den bosniska organisation som de inledningsvis engagerar sig i,
även fortsättningsvis ett sammanhang för umgänge och gemenskap, men även ett
sammanhang som beskrivs ge vänner och kvalitet i livet. Engagemanget i
migrantorganisationen kan därmed ses som ett sätt att skapa sammanhang och
mening efter påtvingad migration (Gou, 2014), inte bara begränsat till den första
tiden i det nya landet utan även, för de som väljer att fortsätta engagera sig i ett
sådant sammanhang, genom åren.

De sammanhang som hitintills i det här kapitlet beskrivits utgår från den egna
gruppen i den nya livssituationen. I följande avsnitt står de sammanhang med
betydelse för att möta det nya landet i fokus.

**Att möta det nya landet**

I berättelserna framgår även att de bosniska organisationerna under den första
tiden i det nya landet är sammanhang där medlemmar samlar kunskap och utbyter
erfarenheter om det nya samhället. K. förklarar hur han och hans bekanta som
nya i Sverige kommer fram till att de behöver organisera sig:

```
(V)i vet ingenting om samhället, hur saker fungerar. Och vi är tvungna att
lära oss saker. Och hur ska man göra det? Man har en assistent på
socialförvaltningen och han eller hon, det är för dem bara en rutin. De
lyssnar inte eller vill inte svara eller har inte tid. De hade föreläsningar som
ofta (...) målet missade, [K. skrattar]. (...) Vi började byta erfarenheter
med varandra. ”Hur gick det?” Vi frågade varandra. ”Hur gör man si? Hur
gör man så?” Och vi började diskutera redan i slutet av -93 att vi måste
starta en förening för att... samla våra erfarenheter och sprida dem vidare
till bredare grupper. (K.)
```
Med det här citatet blir det tydligt att organiseringen kan innebära ett sammanhang
där individen kan vara till nytta för andra. Om detta och om det ideella arbetet


som en väg till att göra världen begriplig har von Essen (2008, se även von Essen
2014 för kontextualisering) utifrån en svensk medelklasskontext talat i termer av
individens möjlighet att förverkliga sig själv. I det här citatet framstår
organiseringen som medför att individen kan vara till nytta för andra och bidra till
att göra världen begriplig framför allt som ett medvetet agerande för att uppnå ett
mål, det vill säga som en kollektiv strategi för att möta det nya samhället. Medić
(1955) har även talat om den bosniska organiseringen som ett svar på det
”genomorganiserade” svenska samhället.

Den bosniska organisationen blir också ett sammanhang som kompletterar
introduktionen till det nya samhället som erbjuds genom det offentliga. A. talar
även om hur den bosniska organisationen, förutom ett sammanhang för utbyte
av information om olika möjligheter kopplade till arbetsmarknaden, blir ett
komplement till det offentligas insatser när det gäller språkinlärning. På grund av
de blandande grupperna inom sfi som flera av de intervjuade talar om, är
förväntningarna låga: ”Så man trodde inte att man skulle lära sig så mycket på sfi.”
(A.). Den bosniska organisationen blir därmed ett sammanhang även för utbyte
av metoder och material för språkinlärning. De här båda exemplen visar hur
migrantorganisationen tidigt blir ett sammanhang för navigering av det nya
samhället, även när det gäller språkinlärning (Guo, 2014), men också hur
engagemanget och självorganiseringen är ett sätt att efter migration ta makten
över livssituationen i det nya landet (Khvorostianov & Remennick, 2016). Det
framgår även att civilsamhällesarenan också efter den första tiden i det nya landet
utgör ett sammanhang för navigering av det nya samhället, om än i mindre
omfattning. Genom deltagande i såväl migrant- som majoritetsorganisationer som
följer på den första tiden i det nya landet blir det tydligt att sådana sammanhang
även fortsatt ger möjlighet till inblickar i, och kunskap om, hur olika delar av
samhället fungerar.

I berättelserna finns även exempel på hur intervjupersoner utgör en länk mellan
majoritetssamhället och den egna gruppen, inte minst i början av tiden i det nya
landet. Intervjupersonerna talar om hur de bjuder in föreläsare till
migrantorganisationen, om hur kännedom om det svenska skolsystemet delas och
om hur äldre medlemmar introduceras till det nya samhället. M., som är en av de
personer som kommer till Sverige under den senare delen av kriget, talar även om
den bosniska organisationen som ett sammanhang som möjliggör snabbare


inkludering i samhället genom den hjälp som ges inom organisationen till de som
kommer senare än andra: ”Men vi kom lite senare, två år senare, så det var kanske
... Jag vet inte om det var lättare för oss, men de hade lagt grunden.” Den här
brobyggarfunktionen blir synlig framför allt i början, kronologiskt sett, av
berättelserna. Men även senare talar en av intervjupersonerna om hur hon bistår
medlemmar i den bosniska organisationen i myndighetskontakter och med att
tolka det omgivande samhället.

Även aktörer utanför migrantorganisationen bidrar till att skapa vägar in i det nya
samhället. S. som inledningsvis är engagerad i en bosnisk organisation talar om
relationerna till det offentliga och till majoritetsorganisationer i form av
studieförbund i början av tiden i det nya landet:

```
Vi fick mycket stöd från kommunen. Vi hade en kille på kommunen som
hjälpte oss (...) Och han pushade oss, guidade oss och pratade med
kommunen, så vi fick mycket stöd från kommunen. Allt vi ville göra gick
faktiskt igenom, för det var väldigt fina projekt som ledde till integration
till slut. (...) kommunens syfte med det hela var att vi först skulle öva
språket, få ett kontaktnät och så lära oss demokrati, hur svenska samhället
fungerar. Och där hade vi mycket stöd från (Studieförbundsnamn) och
från kommunen och (Studieförbundsnamn), de kom och berättade för oss
och vi gick till deras lokaler.^87 (S.)
```
Citatet ger en bild av hur det offentliga möjliggör organisering och verksamhet
inom en migrantorganisation, i det här fallet genom att bistå med
personalresurser, projektmedel och verksamhetslokal, men även hur
majoritetsorganisationer är en del av introduktionen till det nya samhället. I citatet
framgår även att det är tydligt att kommunen har ett syfte med stödet till
organiseringen; bosnierna förväntas lära sig språket, bygga kontaktnät och få
förståelse för demokrati. Det här är ett av flera exempel på hur engagemang i
migrantorganisationer innebär möjligheter att hitta vägar in i det nya samhället,
men även på hur migrantorganisationer används av det offentliga som verktyg för
inkludering i det nya samhället.

(^87) Här talar intervjupersonen om två olika studieförbund.


I de delar av berättelserna som rör den första tiden i det nya landet är
majoritetsorganisationer synliga i sammanhang som rör introduktion till det nya
samhället såsom i exemplet i föregående stycke, men även genom att det är
samarbeten som innebär ett nätverk utifrån vilket medlemmar i den bosniska
organisationen kommer i kontakt med andra organisationer. Det framkommer
även i berättelserna att det i början av tiden i det nya landet förekommer
sammankomster som syftar till att lära känna majoritetsbefolkningen, där
svenskar bjuds in till bosniska organisationer, exempelvis via
majoritetsorganisationer. F., som även har kontakter inom en
majoritetsorganisation, beskriver hur de inom den bosniska organisationen
kommer fram till att de ska bjuda in svenskar:

```
Det handlade i början mycket om att svenskarna ville berätta om sina
traditioner, om sitt sätt att leva, om sin kultur och så tänkte vi att: ”Jaha.
Vi behöver också berätta om hur vi hade det”, och då var det mycket
aktiviteter, att man öppnade upp dörrarna och bjöd in svenskar och visade,
det var folkdans, folkmusik och litteratur, mat (...). (F.)
```
Aktiviteter som ofta ses ingå i det Medić (1995) talar om som nationellt
medvetandegörande genom språk och kultur, beskrivs i det här citatet ur ett annat
perspektiv än som just nationellt medvetandegörande. Här beskrivs dessa
kulturella uttryck i stället som ett svar på svenskarnas ambitioner att introducera
bosnierna till svenska traditioner. Precis som Medić (1995) menar att bosniernas
organisering kan ses som ett svar på det ”genomorganiserade” svenska samhället,
kan bosniska kulturella uttryck här ses som ett svar på svenska kulturella uttryck.

Men citatet illustrerar även hur civilsamhällesarenan blir ett sammanhang för
kontakt med majoritetsbefolkningen. I en annan av berättelserna talas det om
upprepade försök att komma i kontakt med majoritetsbefolkningen via en
majoritetsorganisation, en ambition som lyckas först när en anställd med utländsk
bakgrund inom samma majoritetsorganisation, förmedlar kontakten. Det här kan
exemplifiera det som framgår även i andra berättelser, det vill säga hur
utrikesfödda engagerade i civilsamhället utgör en länk mellan nyanlända och
majoritetssamhället och därmed får en brobyggarfunktion.

Den bosniska organisationen blir även ett sammanhang i början av tiden i det nya
landet där möjligheter finns att prova på nya yrkesområden och att praktisera


färdigheter kopplade till pågående utbildning. På så vis blir civilsamhällesarenan
även ett sammanhang där erfarenheter förvärvas med betydelse för arbetslivet i
det nya hemlandet (Scott et el., 2006; se även Slootjes & Kampen, 2017). I
berättelser om deltagande i majoritetsorganisationer framgår att detta blir
sammanhang där andra typer av förberedelser inför det nya arbetslivet äger rum,
såsom praktiserande av svenska språket och nätverksbyggande. S., som i forna
Jugoslavien var aktiv idrottare, talar om hur han inom en idrottsförening får ett
nätverk i det nya landet, men även hur han, efter den egna spelarkarriären, får
möjlighet till ledarskapsutveckling och kan fortsätta som ledare (jfr Scott m fl,
2006). Det nätverk han där utvecklar leder till det första arbetet i Sverige, ett arbete
som han beskriver som avgörande för den vidare karriären. S. talar även om hur
han som ledare introducerar bosniska och andra ungdomar med utländsk
bakgrund till idrotten, vilket han menar blir ett sätt för dem att etablera sig i det
svenska samhället. Även i ett majoritetssammanhang som inom idrotten talas det
därmed utifrån en brobyggarfunktion, där ledaren utgör en länk mellan, i det här
fallet, unga med utländsk bakgrund och majoritetssamhället. Den här mannens
berättelse kan exemplifiera hur deltagande i majoritetssammanhang kan vara ett
sätt att hjälpa såväl andra som sig själv, men även hur deltagandet kan vara ett sätt
att fortsätta vara den person man var före kriget, inte bara utifrån etnisk
tillhörighet utan även utifrån intressen som i det här fallet en idrott. Det framgår
i berättelserna att det senare inte enbart gäller i idrottssammanhang utan även
sammanhang som rör konst, litteratur och olika fritidsaktiviteter.

Den arbetslivsrelaterade betydelsen av deltagande i majoritetsorganisationer är
dock inte begränsade till den första tiden i det nya hemlandet. J. som genom åren
är engagerad i såväl migrant- som majoritetsorganisationer, menar att både det
sociala nätverk och de erfarenheter hon genom åren får genom sitt engagemang
har betydelse i arbetslivet även senare, såsom exempelvis erfarenheter av
samordning.

De sammanhang som idrotten erbjuder beskrivs som sammanhang med betydelse
även för personer som själva inte är utövande, såsom föräldrar till idrottande barn
eller partner till spelare. B. som under den första tiden i Sverige följer med sin
idrottande man till träningar och matcher lär där känna de första svenska
vännerna. I det här fallet leder mannens engagemang i ett idrottssammanhang till
kontakter och ett socialt nätverk även för intervjupersonen som själv inte är aktiv


i idrottsverksamheten, vilket kan exemplifiera hur även majoritetsorganisationen
kan vara sammanhang genom vilket ett socialt sammanhang (Handy &
Greenspan, 2009; Likić-Brborić & Bennich-Björkman, 2016) och mening kan
skapas efter påtvingad migration.

Även exempel på det motsatta finns dock i berättelserna, det vill säga
civilsamhällessammanhang som signalerar ett icke-välkomnande. I ett av de
tidigare exemplen i detta avsnitt där en kvinna talar om svårigheter att komma i
kontakt med majoritetsbefolkningen blir lösningen en brobyggare inom
majoritetsorganisationen. I ett annat exempel där denna brobyggarfunktion
saknas, blir försöket att komma in i ett idrottssammanhang både det första och
sista försöket att komma in i ett majoritetssammanhang i civilsamhället för G.
Hon lämnar idrottsklubben med en känsla av att inte vara välkommen eftersom
hon är invandrare.

Det civilsamhällesdeltagande som hitintills stått i fokus i det här kapitlet rör
sammanhang för både kvinnor och män, men i berättelserna framgår att
sammanhang även skapas för enbart kvinnor. I det följande riktas fokus mot
dessa.

**Att organisera sig som kvinna**

Som framgår i tidigare avsnitt i det här kapitlet tar intervjupersonernas
civilsamhällesdeltagande i de flesta fall inledningsvis form i bosniska
organisationer. Med tiden breddas engagemanget i olika grad för olika personer,
inom det bosniska organisationslandskapet eller utanför det. Ett sätt som denna
breddning kommer till uttryck är genom sammanhang där kvinnors organisering
tar form.

Inom det bosniska organisationslandskapet tar denna organisering form genom
att grupper för kvinnor bildas inom, såväl som utanför de bosniska organisationer
som intervjupersonerna deltar i inledningsvis. C. berättar hur hon, efter förslag
från ordföranden i den bosniska organisationen, börjar organisera kvinnor inom
samma organisation. Det blir ett sammanhang där utrymme för barn och kvinnor
skapas inom den egna organisationen, men även ett sammanhang som skapar en
yta för kontakt med andra organiserade kvinnor, såväl inom det bosniska
organisationslandskapet, som utanför detta. När det gäller det senare sker det


inledningsvis genom kontakter med en person anställd på ett studieförbund, en
kontakt som enligt intervjupersonen tillför ett nytt perspektiv på den verksamhet
hon leder:

```
Vi visste inte hur duktiga vi var innan hon kom och sa: ”Herregud, fattar
ni vad ni gör? Det har jag aldrig sett. Och det är ideellt arbete, det är
kvinnor som bara gör.” Och hon börjar sen se nya perspektiv och titta på
oss på ett helt annat sätt. Och öppna nya vyer (...) jag trodde inte att jag
hade nåt stort och såg inte värdet, tills nån annan kom till mig och sa:
”Herregud, vad ni gör! Fattar ni?”, som (Personnamn) sa till oss. (C.)
```
Genom det samarbete med studieförbundet som inleds sätts kvinnornas
organisering i ett sammanhang präglat av föreningsliv och folkbildning och ges
därmed ett värde i relation till det omgivande samhället. Organiseringen blir här
ett sätt att stärka tilltron till de egna resurserna för de kvinnor som är engagerade,
vilket bekräftar det Khvorostianov och Remennick (2016) kommer fram till i en
studie om betydelsen av volontärarbete för migranter, det vill säga att
volontärarbete kan bidra till egenmakt.

Samarbetet med studieförbundet blir även en ingång till kontakter med
majoritetsbefolkningen genom andra grupper av kvinnor, vilket leder till
gemensamma aktiviteter såsom exempelvis uppmärksammande av den
internationella kvinnodagen. Även senare i berättelserna, kronologiskt sett, talas
det om samarbete mellan bosniska organisationer för kvinnor och
majoritetsorganisationer, såväl inom som utom folkbildningen, vilka även de ofta
handlar om kvinnors situation och jämställdhet.

Medan det föregående exemplifierar hur kvinnors organisering tar form inom en
bosnisk organisation för både kvinnor och män, finns även exempel på bildandet
av organisationer för kvinnor skilda från de organisationer som kvinnorna
inledningsvis är engagerade i. I ett av dessa fall talar F. om behovet av
sammanhang där hon som kvinna kan vara en självklar del i ledningen och där
det finns utrymme för frågor relevanta för kvinnor. Det här leder till att hon, efter
några år i Sverige, lämnar den organisation för både kvinnor och män som hon
inledningsvis var engagerad i och engagerar sig för att organisera bosniska
kvinnor. Detta blir ett sammanhang med utrymme för frågor som rör ungas,
äldres och kvinnors situation i det nya landet. När det gäller kvinnornas situation


beskriver hon att det bland annat handlar om att hitta balansen mellan att: ”(...)
behålla sina traditioner, men ändå vara en del av det svenska samhället” (F.). Det
här kan exemplifiera hur deltagande i en migrantorganisation kan ge utrymme för
frågor som rör deltagande i samhället och identitetsrelaterade frågor såväl utifrån
etnicitet som kön.

Även detta sammanhang kan tolkas som ett sammanhang med betydelse för att
stärka tilltron till de egna resurserna hos de kvinnor som är engagerade, inte minst
genom erfarenheterna av själva organiseringen_._

```
(D)et var också en resa att lära sig, för vi hade inte ett föreningsliv i
Bosnien som det här i Sverige. Så i början handlade det om att känna av
och så, men idag, tycker jag, när jag tittar tillbaka, vi visade verkligen att vi
kan, vi vill och vi ska. Vi visade verkligen kvinnokraft. (F.)
```
F.s berättelse tyder på att organiseringen, förutom att vara en väg till egenmakt
efter påtvingad migration, också kan bidra till en högre grad av identifiering i
relation till mottagandelandet, vilket även det är ett resultat som Khvorostianov
och Remennick (2016) pekar på som en av betydelserna av volontärarbete efter
migration.

C., som engagerar sig för att samla bosniska kvinnor från olika delar av Sverige,
talar även om betydelsen av organisering i relation till erfarenheter av krig:

```
(V)i ska inte glömma att vi som kommer från ett land som är i krig, då är
man på noll, man har inget självförtroende, ingenting, man tror inte att
man är värd nånting. För mitt liv var inte ens värt en cigarr, en cigarett.
(C.)
```
De sammanhang för kvinnor som hon engagerar sig i beskrivs mot den här
bakgrunden som viktiga för att medvetandegöra kvinnor om sitt värde. Liksom i
föregående exempel beskrivs här hur deltagande i migrantorganisationen blir ett
sätt att hjälpa sig själv och andra, men även hur det kan vara en väg till
återupprättande av egenvärde och självkänsla efter erfarenheter av krig. Även
detta exempel tydliggör därmed hur deltagande inom migrantorganisationer kan
skapa utrymme för kvinnors egenmakt i en ny livssituation efter påtvingad
migration.


Det talas även i det här sammanhanget om deltagande i majoritetsorganisationer,
vilket även det inleds efter den första tiden i det nya landet. J. är engagerad i ett
lokalt företagarnätverk för kvinnor, ett nätverk inom vilket kvinnor får stöd och
kompetensutveckling i relation till småföretagandet. Det blir därmed ett
sammanhang med betydelse för arbetslivet i det nya hemlandet (Scott m.fl., 2006;
Slootjes & Kampen, 2017). J. talar även om ett sammanhang för kvinnor med
betydelse under en period i livet präglad av allvarlig sjukdom. Det här kan
exemplifiera hur en patientorganisation blir ett sammanhang som innebär stöd i
en livskris, men även ett sammanhang där möjlighet ges till engagemang och till
att stötta andra kvinnor i samma situation, vilket även det kan illustrera betydelsen
av det sociala stöd som civilsamhällessammanhang som samlar personer med
liknande erfarenheter kan möjliggöra (Jeppsson Grassman, 1997).

I undersökningen av olika sammanhang efter påtvingad migration framgår att
sådana bland annat kan ha betydelse för att komma i kontakt med det nya
samhället, inte minst under den första tiden i det nya hemlandet. I det följande
står deltagande som innebär att bidra till och påverka i det nya hemlandet i fokus.

#### Att påverka det nya hemlandet

Förutom att skapa relevanta sammanhang i det nya landet blir det tydligt att
civilsamhällesdeltagande även har betydelse för att kunna bidra till och påverka
det nya samhället. Berättelserna om detta är uppdelade tematiskt utifrån
_Föreningsliv och demokrati_ , _Att bidra genom att delta_ och _Att påverka genom politik_.

**Föreningsliv och demokrati**

Mötet med det nya landet innebär även ett möte med ett demokratiskt
samhällsskick och en annan typ av föreningsliv än det som präglade Jugoslavien
före splittringen och kriget. I berättelserna skildras hur den bosniska
organiseringen tar form tidigt efter ankomsten till Sverige.^88 De intervjupersoner
som kommer tidigt är i flera fall medgrundare av organisationer, men det framgår
även hur landsmän som lever i Sverige sedan tidigare spelar en roll i den tidiga

(^88) Intervjupersonerna kom till Sverige under perioden 1991-1995, och ”tidigt” relaterar här till början
av denna tidsperiod.


organiseringen (Medić, 1995).^89 De av intervjupersonerna som kommer senare
kommer inte sällan till sammanhang där bosniska organisationer redan är
etablerade.

Som visats i tidigare avsnitt i det här kapitlet blir den bosniska organisationen en
plats där medlemmar möter det nya samhället, något som även gäller demokrati
som samhällsskick och styrform. I flera av berättelserna framgår att de bosniska
organisationerna blir sammanhang där demokrati praktiseras. S. berättar
exempelvis hur det praktiska organisationsarbetet blir ett sätt att lära sig
demokrati, vilket han menar skiljer sig från den styrform de aktiva är vana vid från
forna Jugoslavien: ”Nu ska alla höras, nu ska alla säga sitt. Alla röster räknas”.

Parallellt med den bosniska organiseringen talar flera av intervjupersonerna även
om hur de blir introducerade till den svenska föreningstraditionen. J. berättar hur
hon genom sfi får denna tradition presenterad för sig och att hon ser
civilsamhällesdeltagande som en möjlighet att bland annat vidga sitt sociala
nätverk: ”I skolan sa dom att varje svensk är med i minst fem föreningar [J.
skrattar]. Då insåg jag att, ja, man måste vara med”.

När det gäller att lära om föreningsliv och demokrati talas det även om kontakter
mellan bosniska organisationer och majoritetsorganisationer. A. berättar om
behovet av att få en inblick i föreningsdemokratins praktik: ”(V)i bildade våra
föreningar, men vi hade inte det demokratiska arbetssättet med oss direkt”. Hon
engagerar sig i en majoritetsorganisation för att lära sig mer och blir hänvisad till
en lokalförening men får där inte kontakt med de andra medlemmarna: ”Jag bara
satt, jag bara satt där själv”. I stället blir det ett studieförbund som förmedlar
kontakten mellan intervjupersonen och olika organisationer aktiva inom
studieförbundet. Genom detta får intervjupersonen tillsammans med sina
bosniska föreningskamrater en inblick i det svenska föreningslivet och en
möjlighet att lära om demokrati. Men det blir även ett sammanhang genom vilket
hon introduceras till folkbildningens pedagogik. Även senare, kronologiskt sett, i
hennes berättelse återkommer A. till hur hon inom samma folkrörelse fortfarande

(^89) Det framgår även i berättelserna hur de jugoslaviska organisationerna som samlat
arbetskraftsinvandrare ofta splittras i samband med kriget på Balkan och att de olika grupperna i
Sverige därefter bildar egna organisationer. Se vidare Kapitel 2, _Bosnier i Sverige_.


vid tiden för intervjun lär sig om föreningslivet genom olika förtroendeuppdrag
som hon har.

De exempel som här hänvisas till tyder på att deltagandet kan skapa
förutsättningar för utvecklandet av medborgerliga färdigheter, det vill säga
organisatoriska och kommunikativa kompetenser som kan möjliggöra politiska
aktiviteter (Verba m.fl., 1995; Vogel m.fl., 2003). Det här överensstämmer därmed
med tidigare forskning som visar att migrantorganisationer kan utgöra
sammanhang där medlemmarna tillgodogör sig medborgerliga färdigheter som
kan bidra till ett vidare deltagande i det mottagande landet (Brettell & Reed-
Danahay, 2012).^90 Men det som även framgår här är det som Emani (2004) visat
när det gäller migrantorganisationers organisationsanpassningsprocess och
relationer med den institutionaliserade omgivningen i Sverige, det vill säga att
förutom att organiseringen blir ett sätt att lära intern demokrati, kan den även
innebära att migranterna tillägnar sig ett sätt att kommunicera med det omgivande
samhället.

I flera berättelser talas det om att lära och ta till sig demokrati som styrform, men
utöver det kommer även en annan dimension av demokrati till uttryck. Denna
dimension blir exempelvis synlig hos C. som refererar till hur krig tar ifrån
individen både människovärde och självförtroende (se citat i _Att organisera sig som
kvinna_ ). Med start i gruppen och avslut hos sig själv, talar hon här om betydelsen
av folkbildning, med dess inbyggda demokratiska princip om människors lika
värde:

```
(V)i blev helt imponerade när vi hörde vad som finns bakom ordet
folkbildning och bildning. Att det finns möjligheter att lära sig och att alla
är värda nånting och alla kan lära varandra. Hela det systemet, djupet i den
tanken, jag är så fascinerad av det så att jag blir bara glad och kan göra...
det ger mig jättemycket styrka att engagera mig i det. Så det har räddat mitt
liv, det har räddat... om jag tänker på mitt privatliv, vissa delar var inte så
enkla, det var inte så lätt. Så föreningslivet och mitt engagemang i det har
```
(^90) Även i svensk kontext har Zetterberg (2004) visat att förutsättningar finns för att etniska
organisationer ska kunna fungera som ”skolor i demokrati”.


```
varit nånting som hjälpt mig mer än mitt jobb. Jag har fått mer tillbaka där,
på nåt sätt. (C.)
```
Det här citatet visar hur demokratiskt lärande genom civilsamhällesdeltagande
inte enbart handlar om att lära en styrform att använda i
organisationssammanhang, utan att det även kan innebära en insikt när det gäller
demokratins grundidé om varje människas unika värde. Det här, tillsammans med
exemplen ovan, exemplifierar hur civilsamhällesarenan kan erbjuda sammanhang
för att lära demokrati och att detta kan ske såväl inom migrant- som
majoritetskontext. Det demokratiska lärandet kan även tolkas som ett sätt att ta
makten över den nya livssituationen, genom att det ger verktyg för deltagande i
det nya hemlandet.

Det framgår även att de bosniska organisationerna inte enbart är sammanhang
där föreningsdemokrati praktiseras, utan att de även spelar en roll för
demokratiskt deltagande i ett samhällsperspektiv, såväl i början av tiden i Sverige
som senare. S. talar om den bosniska organisationen som ett sammanhang där
medlemmar får hjälp med den administrativa hantering som krävs inför ett
valdeltagande i det ursprungliga hemlandet när bosnier i exil efter krigets slut har
möjlighet att rösta. H., som fortfarande vid tiden för intervjun är engagerad i en
bosnisk organisation, talar om hur hon vid tiden för intervjun hjälper
förstagångsväljare och äldre medlemmar inför valdeltagande i parlamentsvalen i
de båda länderna 2018. De här engagemangen kan därmed exemplifiera hur ett
engagemang i migrantorganisation kan innebära att vara en länk mellan den egna
gruppen och samhället när det gäller deltagande i den demokratiska processen,
såväl i det ursprungliga som i det nya hemlandet.

I det här avsnittet framgår att civilsamhällesdeltagande kan vara ett sätt att ta till
sig demokrati som idé och styrform men även att få en inblick i de traditioner av
kollektiv organisering som det nya hemlandet är präglat av. I följande avsnitt riktas
fokus mot hur intervjupersonerna på olika sätt, genom sitt deltagande, relaterar
till det nya hemlandet.

**Att bidra genom att delta**

I flera av berättelserna talar intervjupersonerna om sitt engagemang som ett sätt
att delta och bidra i samhället. I det här avsnittet ska vi se några exempel på det


relaterat till det nya hemlandet. I. formulerar sig så här: ”Du har två val, du kan
vara en del av samhället eller du kan stå utanför. Så vi har valt att vara en del av
samhället, att jobba, betala skatt [I. skrattar] och sen engagera oss ideellt inom
olika föreningar”. Civilsamhällesdeltagande beskrivs här som ett sätt att bidra till
och vara en del av det nya samhället. Även C. talar om civilsamhällesdeltagande
som ett sätt att bidra, men också utifrån tillhörighet i relation till det nya landet.
Här berättar hon om skälen till att hon ansökte om svenskt medborgarskap:

```
(I) början fick man inte ha två (medborgarskap) så då behöll vi det
bosniska medborgarskapet, det var viktigast. Sedan, tack och lov, fick vi
chansen att ha både ock. För att förenkla, först och främst var det för att
förenkla resan till Bosnien. Sen var det också så att man kände att man
tillhör det här samhället, man har bidragit på nåt sätt och man känner sig
mer, i alla fall jag, som en del av det här svenska samhället. Jag känner,
efter så många år, mitt arbete, engagemang, att jag betalar skatt, att jag på
något sätt har rätt... och det är självklart att jag ska känna mig både svensk
och bosnisk och att det inte är något fel med det. Varför ska det vara
antingen eller? (C.)
```
Civilsamhällesdeltagande kan därmed vara ett sätt att bidra i det nya samhället,
men det kan även innebära en väg till en känsla av tillhörighet i relation till det nya
hemlandet. Medan det i båda de här fallen i generella termer talas om engagemang
som ett sätt att delta och bidra, talas det i andra mer konkret om olika sätt att delta
och bidra, såväl i början av tiden i det nya landet, som vid tiden för intervjuerna.
E. talar exempelvis om hur han, medan kriget fortfarande pågår i Bosnien och
Hercegovina, håller föredrag på skolor som ett sätt att förebygga och motverka
fördomar i samhället. P., som även hon under den första tiden i Sverige håller
föredrag om situationen i hemlandet, talar om hur hon försöker öka förståelsen i
sin omgivning för bosnier som grupp: ”Vi är inte några vildar som krigar.
Eftersom det var min uppfattning, att så såg man på bosnier: Ni som krigar där
nere.”

De här exemplen illustrerar hur civilsamhällesdeltagande kan vara ett sätt att bidra
i det nya hemlandet samtidigt som det blir ett sätt att bibehålla värdighet i relation
till majoritetsbefolkningen. Att bidra i det nya hemlandet genom att motverka
fördomar är ett återkommande tema i F.s berättelse, det vill säga inte bara kopplat


till den första tiden i Sverige. Fördomar beskrivs som en drivkraft för deltagande
i hennes berättelse, men deltagandet blir även ett sätt att motverka fördomar: ”(J)u
mer man syns, tycker jag, desto mindre fördomar.” Deltagande i samhället ses av
F. som ett sätt att verka för integration.

Det framgår även i berättelserna att civilsamhällesdeltagande ses som en möjlighet
att påverka och bidra när det gäller samhällsfrågor såsom exempelvis klimatet. A.,
som talar om att bidra i klimatfrågan, menar även att civilsamhällesdeltagande
innebär en möjlighet att bidra i samhället på ett sätt som det inte finns möjlighet
till i samma utsträckning i arbetslivet. Det här, men även flera av tidigare exempel
i det här avsnittet, kan exemplifiera hur civilsamhällesdeltagande kan innebära
möjligheter att påverka samhällsfrågor av olika slag i det nya hemlandet.

I ett av föregående exempel talar intervjupersonen om att deltagande i samhället
genom civilsamhällesdeltagande kan vara ett sätt synas och därmed verka för
integration. Men engagemang för ökad inkludering av migranter tar även form
mer konkret i olika civilsamhällessammanhang, inte minst genom deltagande i
majoritetsorganisationer. B., som vid tiden för intervjun är engagerad i en
majoritetsorganisation som bland annat bildar lokalföreningar utifrån
medlemmars etniska bakgrund, deltar i ett arbete för mer inflytande för fler inom
organisationen, men även för att blanda medlemmar oberoende av etnicitet. Det
här kan exemplifiera att deltagande i en majoritetsorganisation kan innebära en
möjlighet att konkret arbeta för att människor från olika grupper i samhället ska
kunna vara engagerade i samma civilsamhällessammanhang. Vid sidan av att vara
ett sätt att verka för ökad inkludering exemplifierar det här även hur ett deltagande
kan ge möjlighet att bidra med olika perspektiv på inkludering av utrikesfödda i
ett majoritetssammanhang.

I berättelserna blir även återgäldande som motiv till civilsamhällesdeltagande
tydligt, vilket Jeppsson Grassman (1997) talat om som en personlig drivkraft
bakom frivilligt socialt arbete. I det sammanhang som den här avhandlingen berör
handlar återgäldandet om skuld kopplat till flykten och att ge tillbaka för
mottagandet i det nya hemlandet. Civilsamhällesdeltagande som återgäldandet blir
synligt framför allt i relation till det nya hemlandet, men kan även handla om
engagemang i relation till det ursprungliga hemlandet (se kapitel 5).


De sammanhang i vilka det talas om att ge tillbaka till det nya hemlandet genom
civilsamhällesdeltagande varierar. Det handlar om deltagande i
majoritetsorganisationer, i bosniska organisationer, men även, vilket kommer
behandlas i kommande kapitel, i transnationella och transetniska sammanhang.
Det handlar sällan om ett enskilt sammanhang eller ett visst engagemang, utan det
talas snarare om att ge tillbaka som just ett motiv för civilsamhällesdeltagande. F.
som är engagerad i den svenska partipolitiken talar om det, D. som är engagerad
i en muslimsk församling likaså. B. som är engagerad i en majoritetsorganisation
betonar betydelsen för henne av att kunna ge tillbaka till det samhälle som hon
kom till 25 år tidigare: ”(...) för mig personligen var det väldigt viktigt att ge
tillbaks till samhället, det som samhället gav mig när jag behövde det som mest”.

I en annan av berättelserna talar G., som till övervägande del är engagerad i det
ursprungliga hemlandet, om den betydligt mer begränsade del av hennes
engagemang som relaterar till det nya hemlandet. Detta engagemang får här ett
symboliskt värde då hon återkommande arbetar ideellt för en av de större svenska
insamlingsfonderna på Sveriges nationaldag:

```
Jag kom ju 6e juni. Varje 6e juni firar jag, varje 6e juni firar jag. Jag fick
mitt körkort också 6e juni. Och beslutet att jag skulle få uppehållstillstånd
var 6e juni. Så 6e juni volontärjobbar jag för Sverige, in i kungahuset, jag
jobbar gratis hela dagen. Nä, men [G. skrattar], jag firar det jättemycket,
6e juni. (G.)
```
Med glimten i ögat beskriver hon här sitt civilsamhällesengagemang i Sverige, ett
engagemang som hon senare under intervju återkommer till med mer allvar i
rösten: ”Det är ett tack för att jag fick komma hit, överlevde och tack för att jag
fick uppehållstillstånd. Jag måste ge tillbaka nåt till det här samhället också.” (G.)

När det gäller hinder för deltagande i det nya hemlandet talas det framför allt om
hinder i relation till majoritetssamhället, antingen i form av hinder för deltagande
i majoritetskontext eller i ett större samhällsperspektiv. I de delar av berättelserna
som rör den första tiden i det nya landet talar flera intervjupersoner om
språkproblematik och avsaknad av kontakter som hinder för deltagande inom
majoritetsorganisationer, men även om en känsla av att inte vara välkommen
(vilket berörs i detta kapitels avsnitt _Att möta det nya landet_ och _Föreningsliv och
demokrati_ ). B., som vid tiden för intervjun är engagerad inom en


majoritetsorganisation, talar om svårigheten att skapa utrymme för ”nya
svenskar” inom organisationen. Hon talar om det motstånd mot förändring som
hon ser inom organisationen genom att beskriva två olika förhållningssätt bland
medlemmarna, å ena sidan: ”Ja, men vi har styrt det här...”, å andra sidan: ”Ja,
men vi bor också här, vi vill också påverka”. B. är även engagerad i en
migrantorganisation och talar utifrån det, och utifrån ett organisationsperspektiv,
om ambitionen att skapa utrymme på civilsamhällesarenan för andra
organisationer än sådana som samlar majoritetsbefolkningen. Hon talar i det här
sammanhanget om deltagande utöver utförande av arbetsuppgifter, det vill säga
utrymme och synlighet även när resultat presenteras. Den här berättelsen
exemplifierar hur deltagande i majoritetssammanhang kan komma med
utmaningar när det gäller representationen för grupper utanför
majoritetsbefolkningen. När B. beskriver de utmaningar som hon upplever i
civilsamhällessammanhang talar hon såväl utifrån kön som etnicitet: ”(...) men
som kvinna och invandrare blir man inte uppfattad... ibland blir det inte så
seriöst, man känner att folk inte lyssnar på en på samma sätt som andra.”

I berättelserna talas det även om en vilja att, sett utifrån ett samhällsperspektiv,
göra mer än vad som varit möjligt, men också om att inte värdesättas. En
församlingsföreträdare talar om dialog och samarbete med myndigheter och
majoritetsorganisationer inom civilsamhället, samarbete som följs av en
upplevelse av att inte bli bemött med förståelse eller, rentav, bli bemött med
misstro. Samma person talar även om uteblivna samarbeten, enligt honom
uteblivna på grund av att det offentliga inte ser vad en församling kan tillföra:
”Men vad har ni som religiös organisation att komma med, vad kan ni erbjuda?”
(D.). D.s berättelse kan i det här sammanhanget tolkas utifrån en känsla av att inte
tas i anspråk som religiös organisation.

C., som är aktiv i en sekulär bosnisk organisation, talar även hon om en ambition
att bidra mer än vad som varit möjligt och menar att idéer från etniska
organisationer inte bedöms utifrån samma måttstock som andra organisationers
och att dessa idéer heller inte blir verklighet utan rätt kontakter:

```
Oavsett hur mycket man försöker delta och bevisa att man är duktig, kan
man ... nej, det finns alltid en gräns för hur långt du kan gå, och sen över
den gränsen, nej. (...) Det arbete som vi gör och det stöd som vi får, det
```

```
kan inte jämföras med andra, svenska föreningar, det är inte i närheten.
Jag tycker det är jättetråkigt. (C.)
```
C. menar att migrantorganisationer har sämre förutsättningar att verka, men även
att den verksamhet som görs inte värdesätts på samma sätt som
majoritetsorganisationers verksamhet. Det här, tillsammans med den tidigare
berättelsen, ger uttryck för en vilja att sätta sig än mer i relation till det omgivande
samhället, men även för en känsla av att inte tas i anspråk i ett bredare
samhällsperspektiv och i relation till det offentliga Sverige.

De senare exemplen i det här avsnittet bekräftar den bild som tidigare forskning
visat av att utrikesfödda engagerade i civilsamhället kan möta exkluderande sociala
praktiker inom det sedan länge etablerade svenska civilsamhället (Dahlstedt, 2009;
Mulinari & Neergaard, 2004; 2005; Osman, 2005). Dessa delar av berättelserna
kan även sägas avspegla det Eriksson och Osman (2003) beskriver utifrån
utrikesföddas relationer till studieförbundspersonal, det vill säga upplevelser av
att inte alltid tas på allvar. Men det som även framgår i de här exemplen är att
liknande exkluderande sociala praktiker kan uppfattas i relation till myndigheter
med civilsamhälleskontakter.

I det här avsnittet framgår att civilsamhällesdeltagande kan vara ett sätt att bidra i
det nya samhället, men även en väg till en känsla av tillhörighet i relation till det
nya hemlandet. Men här framgår också att exkluderande sociala praktiker inom
majoritetssamhället kan utgöra hinder för deltagande. I följande avsnitt riktas
fokus mot ytterligare ett civilsamhällesdeltagande som innebär att
intervjupersonerna genom sitt deltagande relaterar till det nya hemlandet, politiskt
deltagande.

**Att påverka genom politik**

De politiska dimensionerna av det civilsamhällesdeltagande som kan relateras till
det nya hemlandet kommer till uttryck på olika vis, antingen i kollektiv form eller
i vad som beskrivs som mer individuella engagemang. Detta är ett
civilsamhällesdeltagande som det framför allt talas om i de delar, kronologiskt
sett, av berättelserna som följer efter den första tiden i det nya landet. Med ett
undantag riktas det deltagande som kan beskrivas utifrån politiska dimensioner
under den första tiden i det nya landet mot det ursprungliga hemlandet (se kapitel


5). Undantaget rör de första majdemonstrationer som S. talar om som ett av få
politiska uttryck i den bosniska organisation som han var engagerad i under den
första tiden i Sverige, ett engagemang som han beskriver som en naturlig följd av
att de flesta i organisationen var arbetare, men också utifrån att första maj var en
dag som brukade firas i forna Jugoslavien. Utöver detta beskriver S. den bosniska
organisationen som opolitisk, förutom vid några tillfällen då de deltog i
demonstrationer med anledning av den rättsprocess vid Internationella
domstolen i Haag som följde efter kriget.

De politiska dimensionerna tar även andra uttryck. D. talar om dialog med svensk
vårdsektor när det gäller frågor kopplade till religiös identitet, vilket kan
exemplifiera en intresseorganisations arbete för att öka förståelsen för och
förbättra villkoren för den egna gruppen. Genom de här exemplet illustreras det
som Bengtsson (2004a) beskrivit som en av två vägar till politisk integration via
föreningsdeltagande för migranter, det vill säga en kollektiv process som innebär
att migrantorganisationen driver medlemmarnas intressen.^91

Flera andra berättelser vittnar om ett politiskt engagemang som bär spår av
splittringen och kriget på Balkan. I. utgår från erfarenheter från forna Jugoslavien
när han talar om vikten av att reagera mot splittring och de främlingsfientliga
krafter som han ser i det svenska samhället:

```
(K)riget i Bosnien och före detta Jugoslavien började genom att
folkgrupper delades in i ”Ni” och ”Vi”. Vi var bröder innan dess. Och nu
är ”Ni” och ”Vi” den största faran som jag ser i Sverige, det senaste
decenniet (...), det kan leda till anarki, om allmänheten sitter still och inte
reagerar på negativa händelser i samhället. (I.)
```
Erfarenheterna från det ursprungliga hemlandet leder till att I., genom den
bosniska organisation han är involverad i, engagerar sig bland annat genom
motdemonstrationer mot vad han beskriver som fascistiska organisationer. Han
återkommer i sin berättelse till motståndet mot de invandrarfientliga krafter som
han ser i det svenska samhället och till samarbete med andra organisationer med
samma mål: ”Man försöker göra motstånd helt enkelt, man försöker vara aktiv,

(^91) Den andra vägen till politisk integration via föreningsdeltagande beskrivs som en individuell
process genom vilken föreningsengagemang antas innebära ökat intresse för politik och ökat
självförtroende vilket leder till ökat deltagande i politiken (Bengtsson, 2004).


och göra nåt åt det.” (I.) De exempel som hitintills presenterats i det här avsnittet
illustrerar att graden av politiska aktiviteter kan variera i migrantorganisationerna
(Bengtsson & Strömblad, 2009) och att motivet för de politiska aktiviteterna kan
röra såväl situationen i det nya hemlandet såsom främlingsfientlighet och en
strävan att förbättra villkoren för den egna gruppen, som en ambition att
uppmärksamma händelser kopplade till kriget på Balkan.

I berättelserna finns även flera exempel på när intervjupersoner genom ett mer
individuellt engagemang på olika sätt höjer rösten för att påverka samhället. I.
talar exempelvis om kontakter med politiker som en strategi för att påverka frågor
i Sverige, och nämner för att exemplifiera detta kontakter med svenska politiker
med bosniskt ursprung. Men även när det gäller det mer individuella
engagemanget handlar det om att påverka mot splittring och främlingsfientliga
krafter i det svenska samhället, vilket även i detta sammanhang framstår som ett
deltagande motiverat utifrån erfarenheter av splittringen och kriget på Balkan. P.
är engagerad, som hon beskriver det, mot polariseringen i det svenska samhället
och använder sociala medier som plattform. Hon talar om att hon idag inte kan
”vara tyst”, vilket hon menar att hon var då, när kriget var på väg att bryta ut i det
som idag är Bosnien och Hercegovina, och om en känsla av skuld över att inte ha
reagerat då. Hon menar också att hon som individ tar på sig kollektiv skuld. Detta
motiverar henne att agera idag: ”Och sen har jag lärt mig att leva med den där
skulden, och försöker hela tiden sätta den i ... vad kan jag göra åt det? Just nu,
här och nu.” (P.) Hon beskriver hur hon tar diskussionen med personer i sin
omgivning som i sociala medier följer sidor med, som hon ser det, polariserande
budskap. Sverigedemokraternas partiledare får symbolisera de polariserande
krafter som hon menar orsakar splittring i samhället: ”Den största fiende för varje
land, för varje stad, för varje människa, för varje familj är polarisering (...) Och
därför kan jag inte se... jag kan inte stå tyst mot den ideologi som SD
representerar och partiets ledare.” (P.). Med syfte att motverka den splittring som
hon ser i det svenska samhället deltar hon även i grupper på sociala medier som
verkar mot polarisering. P.s engagemang mot främlingsfientliga krafter utövas
även genom påtryckning på företag.

I P.s fall blir det tydligt hur det som hände då, före och under kriget, lever kvar
25 år senare som en drivkraft för samhällsdeltagande. Men det här deltagandet
kan även exemplifiera hur det som hände där och då inte endast behöver motivera


engagemang i samma kontext, det vill säga i det ursprungliga hemlandet, utan i
stället kan handla om ett deltagande i det nya hemlandet. Genom det här
deltagandet, precis som det föregående, blir det tydligt hur intervjupersonerna
utifrån erfarenheter från det ursprungliga hemlandet reagerar på förhållanden i
samhället eller den offentliga debatten i det nya hemlandet och det kan därmed
exemplifiera hur ett civilsamhällesdeltagande blir ett sätt att reagera på och
protestera mot en politisk och samhällelig utveckling som intervjupersonerna inte
sympatiserar med.

Bland de intervjuade finns även personer med politiska förtroendeuppdrag på
kommunal nivå. F., som efter några år i Sverige engagerar sig partipolitiskt och
med tiden kommer att sitta i kommunfullmäktige och olika kommunala nämnder,
talar om engagemang som ett sätt att delta i det svenska samhället. Att vara
förtroendevald blir, menar hon, ett sätt att relatera till samhället bland annat
genom att svara mot väljarkåren.

När det gäller hinder för deltagande i form av politiska aktiviteter i det nya
hemlandet är det de intervjupersoner som är engagerade i partipolitiken som berör
det. F. talar utifrån engagemang såväl inom föreningslivet som partipolitiken om
en osynlig gräns som är svår att ta sig förbi som kvinna och invandrare. Hon
exemplifierar här utifrån ett av de sammanhang där hon verkar som politiskt
förtroendevald, ett integrationsråd som samlar olika föreningar:

```
Även där jag sitter nu i integrationsrådet, (...) man kommer med en idé
om hur man kan genomföra vissa saker och för att det kommer från en
invandrare, en kvinna, då ska man inte genomföra det på det sättet. Man
nappar inte på det, utan man låter det ligga vid sidan av, eller så ser man
mer omöjligheter än möjligheter. Så upplever jag det när det gäller både
föreningslivet och politiken, att... det är som att man hela tiden blir, oavsett
hur mycket man gör, hela tiden ser nån lite ner på en. (F.)
```
Det här kan exemplifiera hur en vilja att bidra och påverka även inom ett
partipolitiskt sammanhang kan resultera i en känsla av att inte tas i anspråk. Även
L., som varit engagerad partipolitiskt på kommunal nivå, talar om hinder för
påverkan, men dessa kan snarare kopplas till det politiska landskapets
förutsättningar och det hon ser som en ovilja till förändring inom partipolitiken.
Hon talar om det och om vad som fick henne att engagera sig partipolitiskt: ”Jag


trodde väl att man skulle kunna påverka saker. Och jag har gjort vissa saker, och
det var roligt, men sen blir det åter igen... hur tufft som helst. För att man inte vill
förändra.” L. är kritisk till en partipolitik som, enligt henne, befäster den
uppdelning mellan människor som hon ser i den förortskommun där hon bor.
Vid sidan av den förhandling mellan människovärde och ekonomi som hon
uppfattade i det politiska sammanhang hon verkade i som förtroendevald under
ett antal år, är det här ett skäl till att hon lämnar de politiska förtroendeuppdragen.

De hinder för politisk deltagande som framkommer i berättelserna kan därmed
kopplas till kön och etnicitet, men även till förhållanden inom det politiska
landskapet. De här berättelserna om partipolitiskt engagemang bekräftar den
tvetydighet som Kugelberg (2007) visar i en studie om utrikesfödda politiker i
Sverige, det vill säga att vara politiskt aktiv som utrikesfödda kan innebära både
att ha politiskt handlingsutrymme och att möta motstånd på grund av sitt
ursprung (se även Dahlstedt, 2002).

Hitintills i det här kapitlet har intervjupersonernas berättelser om
civilsamhällesdeltagande i det nya hemlandet stått i fokus. Med det här avsnittet
avslutas den mer empirinära delen av kapitlet och med följande avsnitt tar den
analytiska och tolkande delen med avstamp i avhandlingens båda första
frågeställningar vid.

