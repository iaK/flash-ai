### Förankring i det nya hemlandet

Det brott i livet som flykten innebär medför även ett behov av att sätta sig i
relation till det nya samhället. Civilsamhällesdeltagande kan vara en väg till det,
vilket även det kan förstås i termer av en strategi för förankring.


De fem berättelser som representerar denna strategi börjar med deltagande i
migrantorganisation i det nya landet, men parallellt med detta etableras tidigt även
kontakt med majoritetsorganisationer. Civilsamhällesarenan utgör här därmed en
tidig kontaktyta med det nya samhället och majoritetsbefolkningen. Att komma
in i sådana sammanhang beskrivs som en avgörande händelse i berättelserna, det
blir sammanhang med betydelse för det fortsatta livet i det nya hemlandet:

```
Och det var då vi började komma in i det svenska samhället. Det var ett
väldigt, väldigt bra tillfälle. Så han började spela, jag följde ofta med, vi
började träffa många andra och då bestämde jag mig: Jag ska plugga vidare,
jag måste.... För jag har alltid jobbat och pluggat, jag har aldrig varit den
som har varit... Det året, det ett och ett halvt år när vi kom, det var bara
konstigt, allt var så konstigt, man var i ett nytt land, började lära sig språket,
men var fanns allt annat? För mig var det kanske bra för att jag bildade
familj och det var bra att vara med min son dom stunderna, men då
började mina tankar: ”Jag vill göra nåt, jag vill göra nåt”. Och då hade jag
redan gått på SFI, och SFI klarade jag på 6 månader. Det gick snabbt [B.
skrattar]. Och då ville jag gå vidare i skolan. Och sen, det här, just med
föreningar, med fotbollsträningar och sånt, där träffade man mycket folk,
det var den här sociala biten, man var inte isolerad i sin egen grupp. Och
det tycker jag är viktigt, det hjälpte oss att komma igång, med allting. (B.)
```
Citatet illustrerar hur migrantens tillhörighetsanspråk i relation till det nya landet
kan accepteras på civilsamhällesarenan och att det kan innebära att en känsla av
isolering i relation till omgivningen bryts, men även att accepterade
tillhörighetsanspråk kan leda till en vilja att ta sig an de utmaningar som ett liv i
ett nytt land efter påtvingad migration kan innebära. Citatet synliggör även hur
intervjupersonen, genom relationer som följer med civilsamhällets sociala
sammanhang, kan se sig själv som en del av det nya samhället, vilket i en
förlängning kan skapa förutsättningar för tillhörighet. I de berättelser som
representerar den här strategin framgår att de kontakter som etableras genom
olika civilsamhällesdeltagande även innebär att möten som utgår från en
ömsesidig respekt kan ta form, bekantskaper och vänskap utvecklas och en känsla
av tillit återupprättas.


Intervjupersonerna som representerar den här strategin för förankring lämnar
efter några år det initiala migrantsammanhanget, ett val som utgår från en önskan
att hitta sammanhang där de frågor som de är intresserade av kan få mer utrymme.
Detta innebär dock inte att deltagande i migrantorganisationer upphör.
Deltagandet styrs utifrån förändrade behov, intressen och ambitioner, vilket
medför en rörlighet mellan olika organisationssammanhang, det vill säga
deltagande i olika sammanhang parallellt, såväl migrantorganisationer som
majoritetsorganisationer. Men 25 år efter flykten är fokus för engagemanget det
nya hemlandet, medan det ursprungliga hemlandet inte längre präglar deltagandet.
Civilsamhällesdeltagandet kan därmed sägas fokusera på det nya samhället, vilket
kan illustreras med följande citat:

```
Alltså, Bosnien är inte ett geografiskt område för mig, Bosnien är ett
känslomässigt område för mig. Det handlar om att skapa rättvisa,
förståelse, att kunna förlåta och att kunna gå vidare. (...) Och jag vill...
eftersom jag kommer att stanna här i Sverige vill jag ha ett bra samhälle.
Jag vill inte ha polarisering. Jag vill att mina barn och mina barnbarn ska
kunna leva ett bra liv. (P.)
```
Citatet illustrerar hur det ursprungliga hemlandet inte längre placeras i en sfär
relaterad till handling, utan snarare i en emotionellt definierad sfär. Citatet kan
tolkas som att framtiden hör det nya hemlandet till, vilket leder till en ambition
att vara med och forma samhället, inte minst för kommande generationers skull.

Deltagande i det nya hemlandet är en möjlighet att sätta sig i relation till samhället,
men det ses även som en moralisk skyldighet att verka för ett bättre samhälle. Att
vara aktiv i samhällsfrågor i det nya hemlandet ses av de intervjuade som ett sätt
att ge tillbaka för mottagagandet 25 år tidigare.^ Det är därmed ett deltagande som
motiveras såväl av framtiden som av det förflutna. Förutom att
civilsamhällesdeltagandet är ett sätt att bidra i det nya hemlandet, handlar det även
om tillhörighet i relation till det nya hemlandet:

```
Det som gett mig mycket det är att jag har träffat så fantastiska personer,
de som är medlemmar i förbundet, de som inte är medlemmar och sen alla
andra människor i olika organisationer som vi samarbetat med genom
åren. Det är det som verkligen har berikat livet, som inspirerat mig att
kunna fortsätta, som visat hur det svenska samhället fungerar, som fått
```

```
mig att känna att jag verkligen är med i samhället, jag är inte någon som
står utanför utan att jag är helt... jag är en del av det svenska samhället
(...) (F.)
```
Med det här citatet illustreras hur civilsamhällesdeltagande kan leda till en känsla
av tillhörighet i relation till det nya hemlandet.

Deltagandet som representerar den här förankringsstrategin kommer till uttryck
genom olika slags engagemang såsom förtroendeuppdrag på lokal och regional
nivå inom civilsamhällesorganisationer och den lokala partipolitiken, men även
genom ideella insatser på uppdrag av det offentliga och genom aktiviteter i sociala
medier. I termer av civilsamhällets roller handlar det om civilsamhällets
demokratiska roll i form av dimensionerna engagemang i politiska partier och
deltagande i protestaktiviteter, men också om social integration utifrån
dimensionen att verka för ökad inkludering av andra personer med utländsk
bakgrund och deltagande i kollektiv problemlösning genom engagemang inom
välfärdsområdet såväl på initiativ av offentlig aktör som civilsamhällesaktör.
Förutsättningar för dessa roller skapas framför allt genom öppna rum för
medborgerligt deltagande i form av majoritetsorganisationer, det vill säga rum
som görs tillgängliga av aktörer med makt, såväl på civilsamhällesarenan som
inom det offentliga, och som intervjupersonerna bjuds in till. Förutsättningar för
deltagande i kollektiv problemlösning skapas även genom skapade rum i form av
migrantorganisationer som de aktiva själva formar och väljer.

Det här är ett deltagande varigenom individen sätter sig i relation till samhället i
det nya hemlandet, ett deltagande som därmed kan ses som ett resultat av den
inledande förhandlingen mellan kontinuitet och förändring efter påtvingad
migration, och som ett uttryck för tillhörighet i relation till det nya hemlandet. I
berättelserna som representerar den här förankringsstrategin uttrycks tillhörighet
i relation till det ursprungliga hemlandet däremot inte genom
civilsamhällesdeltagande. Tillhörighet i relation till det nya hemlandet uttrycks
även genom valdeltagande, medan valdeltagandet i det ursprungliga hemlandet
kan variera.


