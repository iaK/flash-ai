### Livet före kriget

Under intervjuerna ombads intervjupersonerna att berätta om livet före kriget,
utifrån frågan _Hur såg ditt liv ut före kriget?_ har de själva valt vad de velat framhålla.
I det här avsnittet har dessa delar av intervjuerna sammanställts med fokus på
beskrivningar av ett kommunistiskt samhällssystem med plats för olika
nationaliteter och minnesbilder från livet före kriget, men före det en kort
introduktion av intervjupersonernas bakgrund.

Intervjupersonernas berättelser tar sin början i olika livssammanhang i dåvarande
Jugoslavien. De personer som intervjuas tillhör olika generationer och växer upp
under olika perioder i den jugoslaviska historien, vilket innebär att de växer upp
med olika villkor och under olika förutsättningar. Det här är skillnader som även
påverkas av socioekonomiska faktorer. En av intervjupersonerna talar exempelvis
om en uppväxt i en akademikerfamilj präglad av entreprenörskap med djupa
rötter och stora tillgångar i hemstaden, ett par andra personer talar om sig själva
som barn till arbetare. De personer som väljer att berätta om sin uppväxt har dock
det gemensamt att de talar om den på ett sätt som tyder på att det finns resurser
nog för att leva ett tillfredsställande liv. Flera av intervjupersonernas talar även
om en trygg uppväxt. Flera av de intervjuade talar dock inte alls om
familjebakgrund.^76

(^76) För intervjupersonernas utbildningsnivå, se Bilaga 1. _Intervjupersonernas bakgrund._


**Ett kommunistiskt samhällssystem med plats för olika nationaliteter**

I de delar av berättelserna som rör livet före kriget intar det kommunistiska
samhällsskicket i de flesta fall en självklar roll. Några av intervjupersonerna talar
om det som ett system med såväl nackdelar som fördelar för medborgarna, andra
lägger tonvikten antingen åt det ena eller det andra hållet. En av personerna talar
exempelvis om de ”fantastiska förutsättningar” som den jugoslaviska
kommunismen kunde erbjuda, medan en annan person talar om det
kommunistiska systemet och den jugoslaviska staten som en aktör som genom
åren lurat folket. I följande citat beskriver E., som är född i början av 1970-talet,
det kommunistiska samhälle som han växer upp i:

```
Jugoslavien var ju ett kommunistiskt land, men också ett land som bestod
av väldigt många nationaliteter. Men när jag var barn och i tonåren var det
ingenting man märkte, varken det ena eller det andra. Pratar man
kommunism så var det ju en väldigt mild form av kommunism och pratar
man nationalism eller olika nationaliteter - det var verkligen ingen som
brydde sig. Eller i alla fall inte i staden som jag kommer ifrån. Och när jag
pratar med mina vänner idag som jag lärt känna i Sverige och som kommer
från Sarajevo, Banja Luka, Gorazde och Mostar, alla berättar samma sak;
ingen har nånsin brytt sig om vad man heter, var man kommer ifrån, vilken
religion eller nationalitet man tillhör. Man var antingen en god eller en
dålig människa, det var det som gällde. Precis som det egentligen ska va.
(E.)
```
Det här citatet exemplifierar hur det som senare under kriget händer mellan olika
grupper definierade utifrån religion eller etnicitet präglar intervjupersonernas
berättelser om livet före kriget. Flera av dem beskriver ”blandade” sammanhang
som en del av livet då, före kriget: ett blandat samhälle, en blandad hemstad, ett
blandat företag, en blandad familj. Det talas om ett mångkulturellt samhälle och
om en mix av kulturer. Flera av intervjupersonerna berättar om ett socialt liv där
man umgås med och hjälps åt inom familjen, släkten, vänskapskretsen och
grannskapet.


**Att minnas livet före kriget**

Som tidigare nämnts tillhör intervjupersonerna olika generationer. Detta gör att
de befinner sig i olika faser i livet när kriget bryter ut och de ser sig tvingade att
lämna sitt land. Medan några fortfarande utbildar sig, har andra precis gift sig eller
fått barn, och ytterligare andra har arbetat i varierande antal år. C. skildrar hur
kriget bryter ut när allt kommit på plats i livet för henne och hennes make efter
utbildning och giftermål:

```
Så det var precis när det började bli bättre, du vet, det var viktigt att man
hade en stabil ekonomi, att man fick det bättre. Så det hade precis kommit
igång för oss när kriget kom och då bara allt... (C.)
```
Kriget innebär ett brott i livet för samtliga intervjuade, ett brott som leder till att
de ser sig tvungna att fly sitt land, med eller utan familjemedlemmar. De lämnar
ett liv som idag i samtliga fall på något sätt beskrivs som ett bra liv. Det beskrivs
som ett ”lyckligt liv”, ”ett väldigt fint liv”, ”fantastiskt”, ”jättebra”, ett liv där ”allt
flöt på”, där det ”gick som det skulle”. De lämnar bakom sig ett liv med både
framtidsplaner och drömmar, inte bara för egen del eller för den egna familjen,
utan även för Jugoslavien. Det här kan exemplifieras av P.s beskrivning av sitt liv
i 1980-talets Jugoslavien:

```
(Jag) hade planer på att starta eget och reste mycket. Alltså... jag har lite
svårt nu i efterhand att skilja det åt... handlar det bara om ungdomen, om
att vi var ungdomar då, eller var det mina känslor... sättet som jag
upplever den där tiden, om det hör till ungdomen eller om det verkligen
var så. Och nu nästan 30 år efter kriget så har vi träffats vi som lämnade,
och alla har samma känslor. I alla fall i min krets. Det var en fantastisk tid,
eftersom vi aldrig var ett kommunistiskt land som till exempel Polen eller
Tjeckien eller Rumänien, utan vi var mer västorienterade. Och jag kommer
inte ihåg något hårt kommunistiskt styre, utan det som jag kommer ihåg
är verkligen friheten, gemenskapen, och då började Jugoslavien öppna sig
mer mot privata initiativ och vi planerade starta egna företag. Och alltså,
det var glädje, det var ... Och sen undrar jag också om det har att göra
med det där glada 80-talet, disco-80-talet, som genomsyrade hela Europa.
Det var dj:s, det var Saturday Night Fever. (...) Så jag har otroligt svårt att
skilja de där tre faktorerna åt. Handlade det om ungdomsåren? Alla tycker
```

```
att deras ungdomsår var fantastiska. Eller om det handlar om 80-talet rent
generellt. Eller om det handlar just om den där entusiasmen. Jag har aldrig
upplevt mer entusiasm i mitt liv, kollektiv entusiasm, än då. Nästan eufori.
(...) Rus. Vi var berusade av framtidstro. I alla fall jag var berusad av
framtidstro. Och jag var berusad av min självsäkerhet, att jag fixar allt. Och
jag förstår inte hur i hela friden kunde jag ha en sån självsäkerhet som jag
hade då. (...) Jag kunde fixa allt, alltså verkligen Pippi Långstrump. (...)
Så var mitt liv. (P.)
```
Det som här kan anas, det vill säga att minnesbilden av livet före kriget kan
påverkas av de svårigheter som följde med krig och flykt, utvecklas mer i andra
berättelser. En av intervjupersonerna intar en mer tydligt reflekterande hållning
gentemot en möjlig romantisering av livet före kriget och flykten, men landar trots
det i slutsatsen att framtiden var ljus, såväl för honom som person, som då var
nyutbildad, som för landet.

Mot bakgrund av den bild av livet före kriget som intervjupersonerna tecknar
riktas nu fokus mot de delar av intervjuerna som rör intervjupersonernas ideella
engagemang under samma period.

